<html lang="cu"> 
  <head> 
    <title>Молитвы утренние</title>
    <meta name="viewport" content="width=device-width, initial-scale=1.0, maximum-scale=1.0", charset="UTF-8"> 
    <link rel="stylesheet" type="text/css" href="style.css">
</head> 

   <body>
    
   <button id="scroll-button" class="fixed-button" style="bottom: 20px;" onclick="scrollToTopOrBottom()">Прыжок</button>

     <p>[Заⷱ҇ 1] Кни́га родства̀ і҆и҃са хрⷭ҇та̀, сн҃а дв҃дова, сн҃а а҆враа́млѧ.
А҆враа́мъ родѝ і҆саа́ка. І҆саа́къ же родѝ і҆а́кѡва. І҆а́кѡвъ же родѝ і҆ꙋ́дꙋ и҆ бра́тїю є҆гѡ̀.
І҆ꙋ́да же родѝ фаре́са и҆ за́рꙋ ѿ ѳама́ры. Фаре́съ же родѝ є҆сро́ма. Є҆сро́мъ же родѝ а҆ра́ма.
А҆ра́мъ же родѝ а҆мїнада́ва. А҆мїнада́въ же родѝ наассѡ́на. Наассѡ́нъ же родѝ салмѡ́на.
Салмѡ́нъ же родѝ воо́за ѿ раха́вы. Воо́зъ же родѝ ѡ҆ви́да ѿ рꙋ́ѳы. Ѡ҆ви́дъ же родѝ і҆ессе́а.
І҆ессе́й же родѝ дв҃да царѧ̀. Дв҃дъ же ца́рь родѝ соломѡ́на ѿ ᲂу҆рі́ины.
Соломѡ́нъ же родѝ ровоа́ма. Ровоа́мъ же родѝ а҆ві́ю. А҆ві́а же родѝ а҆́сꙋ.
А҆́са же родѝ і҆ѡсафа́та. І҆ѡсафа́тъ же родѝ і҆ѡра́ма. І҆ѡра́мъ же родѝ ѻ҆зі́ю.
Ѻ҆зі́а же родѝ і҆ѡаѳа́ма. І҆ѡаѳа́мъ же родѝ а҆ха́за. А҆ха́зъ же родѝ є҆зекі́ю.
Є҆зекі́а же родѝ манассі́ю. Манассі́а же родѝ а҆мѡ́на. А҆мѡ́нъ же родѝ і҆ѡсі́ю.
І҆ѡсі́а же родѝ і҆ехо́нїю и҆ бра́тїю є҆гѡ̀, въ преселе́нїе вавѷлѡ́нское {Ст. 11 въ нѣ́кїихъ гре́ч.: і҆ѡсі́а же родѝ і҆ѡакі́ма и҆ бра́тїю є҆гѡ̀. І҆ѡакі́мъ же родѝ і҆ехо́нїю въ преселе́нїе вавѷлѡ́нское.}.
По преселе́нїи же вавѷлѡ́нстѣмъ, і҆ехо́нїа родѝ салаѳі́илѧ. Салаѳі́иль же родѝ зорова́велѧ.
Зорова́вель же родѝ а҆вїꙋ́да. А҆вїꙋ́дъ же родѝ є҆лїакі́ма. Є҆лїакі́мъ же родѝ а҆зѡ́ра.
А҆зѡ́ръ же родѝ садѡ́ка. Садѡ́къ же родѝ а҆хі́ма. А҆хі́мъ же родѝ є҆лїꙋ́да.
Є҆лїꙋ́дъ же родѝ є҆леаза́ра. Є҆леаза́ръ же родѝ матѳа́на. Матѳа́нъ же родѝ і҆а́кѡва.
І҆а́кѡвъ же родѝ і҆ѡ́сифа, мꙋ́жа мр҃і́ина, и҆з̾ неѧ́же роди́сѧ і҆и҃съ, глаго́лемый хрⷭ҇то́съ.
Всѣ́хъ же родѡ́въ ѿ а҆враа́ма до дв҃да ро́дове четырена́десѧте: и҆ ѿ дв҃да до преселе́нїѧ вавѷлѡ́нскагѡ ро́дове четырена́десѧте: и҆ ѿ преселе́нїѧ вавѷлѡ́нскагѡ до хрⷭ҇та̀ ро́дове четырена́десѧте.
[Заⷱ҇ 2] І҆и҃съ хрⷭ҇то́во ржⷭ҇тво̀ си́це бѣ̀: ѡ҆брꙋче́ннѣй бо бы́вши мт҃ри є҆гѡ̀ мр҃і́и і҆ѡ́сифови, пре́жде да́же не сни́тисѧ и҆́ма, ѡ҆брѣ́тесѧ и҆мꙋ́щи во чре́вѣ ѿ дх҃а ст҃а.
І҆ѡ́сифъ же мꙋ́жъ є҆ѧ̀, првⷣнъ сы́й и҆ не хотѧ̀ є҆ѧ̀ ѡ҆бличи́ти, восхотѣ̀ та́й пꙋсти́ти ю҆̀.
Сїѧ̑ же є҆мꙋ̀ помы́слившꙋ, сѐ, а҆́гг҃лъ гдⷭ҇ень во снѣ̀ ꙗ҆ви́сѧ є҆мꙋ̀, глаго́лѧ: і҆ѡ́сифе, сы́не дв҃довъ, не ᲂу҆бо́йсѧ прїѧ́ти мр҃їа́мъ жены̀ твоеѧ̀: ро́ждшеебосѧ въ не́й, ѿ дх҃а є҆́сть ст҃а:
роди́тъ же сн҃а, и҆ нарече́ши и҆́мѧ є҆мꙋ̀ і҆и҃съ: то́й бо сп҃се́тъ лю́ди своѧ̑ ѿ грѣ̑хъ и҆́хъ.
Сїе́ же всѐ бы́сть, да сбꙋ́детсѧ рече́нное ѿ гдⷭ҇а прⷪ҇ро́комъ, глаго́лющимъ:
сѐ, дв҃а во чре́вѣ прїи́метъ и҆ роди́тъ сн҃а, и҆ нарекꙋ́тъ и҆́мѧ є҆мꙋ̀ є҆мманꙋ́илъ, є҆́же є҆́сть сказа́емо: съ на́ми бг҃ъ.
Воста́въ же і҆ѡ́сифъ ѿ сна̀, сотворѝ ꙗ҆́коже повелѣ̀ є҆мꙋ̀ а҆́гг҃лъ гдⷭ҇ень, и҆ прїѧ́тъ женꙋ̀ свою̀,
и҆ не зна́ѧше є҆ѧ̀, до́ндеже родѝ сн҃а своего̀ пе́рвенца, и҆ наречѐ и҆́мѧ є҆мꙋ̀ і҆и҃съ.</p>
     
    <h1>Молитвы утренние</h1> 
    <p><i>Востав от сна, прежде всякого другого дела, стань благоговейно, представляя себя пред Всевидящим Богом, и, совершая крестное знамение, произнеси:</i></p> 
  <p>Во имя Отца, и Сына, и Святаго Духа, Аминь.</p> 
  <h3>Молитва мытаря</h3> 
  <p>Евангелие от Луки, глава 18, стих 13.</p> 
  <p>Боже, милостив буди мне грешному (поклон).</p> 
  <h3>Молитва предначинательная</h3> 
  <p>Господи Иисусе Христе, Сыне Божий, молитв ради Пречистыя Твоея Матере и всех святых, помилуй нас. Аминь.</p> 
  <p>Слава Тебе, Боже наш, слава Тебе.</p> 
  <h3>Молитва Святому Духу</h3> 
  <p>Царю Небесный, Утешителю, Душе истины, Иже везде сый и вся исполняяй, Сокровище благих и жизни Подателю, прииди и вселися в ны, и очисти ны от всякия скверны, и спаси, Блаже, души наша.</p> 
  <h3>Трисвятое</h3> 
  <p>Святый Боже, Святый Крепкий, Святый Безсмертный, помилуй нас <i>(читается трижды, с крестным знамением и поясным поклоном).</i></p> 
  <p>Слава Отцу и Сыну и Святому Духу, и ныне и присно и во веки веков. Аминь.</p> 
  <h3>Молитва ко Пресвятой Троице</h3> 
  <p>Пресвятая Троице, помилуй нас; Господи, очисти грехи наша; Владыко, прости беззакония наша; Святый, посети и исцели немощи наша, имене Твоего ради.</p> 
  <p>Господи, помилуй (трижды).</p> 
  <p>Слава Отцу и Сыну и Святому Духу, и ныне и присно и во веки веков. Аминь.</p> 
  <h3>Молитва Господня</h3> 
  <p>Отче наш, Иже еси на небесех! Да святится имя Твое, да приидет Царствие Твое, да будет воля Твоя, яко на небеси и на земли. Хлеб наш насущный даждь нам днесь; и остави нам долги наша, якоже и мы оставляем должником нашим; и не введи нас во искушение, но избави нас от лукаваго.</p> 
  <h3>Тропари Троичные</h3> 
  <p>Воставше от сна, припадаем Ти, Блаже, и ангельскую песнь вопием Ти, Сильне: Свят, Свят, Свят еси, Боже, Богородицею помилуй нас.</p> 
  <p>Слава: От одра и сна воздвигл мя еси, Господи, ум мой просвети и сердце, и устне мои отверзи, во еже пети Тя, Святая Троице: Свят, Свят, Свят еси, Боже, Богородицею помилуй нас.</p> 
  <p>И ныне: Внезапно Судия приидет, и коегождо деяния обнажатся, но страхом зовем в полунощи: Свят, Свят, Свят еси, Боже, Богородицею помилуй нас.</p> 
  <p>Господи, помилуй (12 раз).</p> 
  <h3>Молитва ко Пресвятой Троице</h3> 
  <p>От сна востав, благодарю Тя, Святая Троице, яко многия ради Твоея благости и долготерпения не прогневался еси на мя, лениваго и грешнаго, ниже погубил мя еси со беззаконьми моими; но человеколюбствовал еси обычно и в нечаянии лежащаго воздвигл мя еси, во еже утреневати и славословити державу Твою.</p> 
  <p>И ныне просвети мои очи мысленныя, отверзи моя уста поучатися словесем Твоим, и разумети заповеди Твоя, и творити волю Твою, и пети Тя во исповедании сердечнем, и воспевати всесвятое имя Твое, Отца и Сына и Святаго Духа, ныне и присно и во веки веков. Аминь.</p> 
  <p>Приидите, поклонимся Цареви нашему Богу (поклон).</p> 
  <p>Приидите, поклонимся и припадем Христу, Цареви нашему Богу (поклон).</p> 
  <p>Приидите, поклонимся и припадем Самому Христу, Цареви и Богу нашему (поклон).</p> 
  <h3>Псалом 50</h3> 
  <p><i>1 В коне́ц, псало́м Дави́ду, внегда́ вни́ти к нему́ Нафа́ну проро́ку, 2 егда́ вни́де к Вирсави́и, жене́ Ури́еве</i>

3 Поми́луй мя, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. 4 Наипа́че омы́й мя от беззако́ния моего́, и от греха́ моего́ очи́сти мя. 5 Я́ко беззако́ние мое́ аз зна́ю и грех мой предо мно́ю есть вы́ну. 6 Тебе́ Еди́ному согреши́х, и лука́вое пред Тобо́ю сотвори́х, я́ко да оправди́шися во словесе́х Твои́х и победи́ши, внегда́ суди́ти Ти. 7 Се бо в беззако́ниих зача́т есмь, и во гресе́х роди́ мя ма́ти моя́. 8 Се бо и́стину возлюби́л еси́, безве́стная и та́йная прему́дрости Твоея́ яви́л ми еси́. 9 Окропи́ши мя иссо́пом, и очи́щуся, омы́еши мя, и па́че сне́га убелю́ся. 10 Слу́ху моему́ да́си ра́дость и весе́лие, возра́дуются ко́сти смире́нныя. 11 Отврати́ лице́ Твое́ от грех мои́х, и вся беззако́ния моя́ очи́сти. 12 Се́рдце чи́сто сози́жди во мне, Бо́же, и дух прав обнови́ во утро́бе мое́й. 13 Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́. 14 Возда́ждь ми ра́дость спасе́ния Твоего́, и Ду́хом Влады́чним утверди́ мя. 15 Научу́ беззако́нныя путе́м Твои́м, и нечести́вии к Тебе́ обратя́тся. 16 Изба́ви мя от крове́й, Бо́же, Бо́же спасе́ния моего́, возра́дуется язы́к мой пра́вде Твое́й. 17 Го́споди, устне́ мои́ отве́рзеши, и уста́ моя́ возвестя́т хвалу́ Твою́. 18 Я́ко а́ще бы восхоте́л еси́ же́ртвы, дал бых у́бо, всесожже́ния не благоволи́ши. 19 Же́ртва Бо́гу дух сокруше́н, се́рдце сокруше́нно и смире́нно Бог не уничижи́т. 20 Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския. 21 тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь Твой тельцы́.</p> 

  <h3>Символ веры</h3> 
    <p>1Ве́рую во еди́наго Бо́га Отца́, Вседержи́теля, Творца́ не́бу и земли́, ви́димым же всем и неви́димым. 2И во еди́наго Го́спода Иису́са Христа́, Сы́на Бо́жия, Единоро́днаго, И́же от Отца́ рожде́ннаго пре́жде всех век; Све́та от Све́та, Бо́га и́стинна от Бо́га и́стинна, рожде́нна, несотворе́нна, единосу́щна Отцу́, И́мже вся бы́ша. 3Нас ра́ди челове́к и на́шего ра́ди спасе́ния сше́дшаго с небе́с и воплоти́вшагося от Ду́ха Свя́та и Мари́и Де́вы, и вочелове́чшася. 4Распя́таго же за ны при Понти́йстем Пила́те, и страда́вша, и погребе́нна. 5И воскре́сшаго в тре́тий день по Писа́нием. 6И возше́дшаго на небеса́, и седя́ща одесну́ю Отца́. 7И па́ки гряду́щаго со сла́вою суди́ти живы́м и ме́ртвым, Его́же Ца́рствию не бу́дет конца́. 8И в Ду́ха Свята́го, Го́спода, Животворя́щаго, И́же от Отца́ исходя́щаго, И́же со Отце́м и Сы́ном спокланя́ема и ссла́вима, глаго́лавшаго проро́ки. 9Во еди́ну Святу́ю, Собо́рную и Апо́стольскую Це́рковь. 10Испове́дую еди́но креще́ние во оставле́ние грехо́в. 11Ча́ю воскресе́ния ме́ртвых, 12и жи́зни бу́дущаго ве́ка. Ами́нь..</p> 

  <h3>Молитва первая, святого Макария Великого</h3> 
    <p>Боже, очисти мя грешнаго, яко николиже сотворих благое пред Тобою; но избави мя от лукаваго, и да будет во мне воля Твоя, да неосужденно отверзу уста моя недостойная и восхвалю имя Твое святое, Отца и Сына и Святаго Духа, ныне и присно и во веки веков Аминь.</p> 
  
    <h3>Молитва вторая, того же святого</h3> 
  <p>От сна востав, полунощную песнь приношу Ти, Спасе, и припадая вопию Ти: не даждь ми уснути во греховней смерти, но ущедри мя, распныйся волею, и лежащаго мя в лености ускорив возстави, и спаси мя в предстоянии и молитве, и по сне нощнем возсияй ми день безгрешен, Христе Боже, и спаси мя.</p> 
  
    <h3>Молитва третья, того же святого</h3> 
  <p>К Тебе, Владыко Человеколюбче, от сна востав прибегаю, и на дела Твоя подвизаюся милосердием Твоим, и молюся Тебе: помози ми на всякое время, во всякой вещи, и избави мя от всякия мирския злыя вещи и диавольскаго поспешения, и спаси мя, и введи в Царство Твое вечное. Ты бо еси мой Сотворитель и всякому благу Промысленник и Податель, о Тебе же все упование мое, и Тебе славу воссылаю ныне и присно и во веки веков. Аминь</p>
  
    <h3>Молитва четвертая, того же святого</h2> <p>Господи, Иже многою Твоею благостию и великими щедротами Твоими дал еси мне, рабу Твоему, мимошедшее время нощи сея без напасти прейти от всякаго зла противна; Ты Сам, Владыко, всяческих Творче, сподоби мя истинным Твоим светом и просвещенным сердцем творити волю Твою, ныне и присно и во веки веков. Аминь.</p>
  
    <h3>Молитва пятая, святого Василия Великого</h3> 
  <p>Господи Вседержителю, Боже сил и всякия плоти, в вышних живый и на смиренныя призираяй, сердца же и утробы испытуяй и сокровенная человеков яве предведый, Безначальный и Присносущный Свете, у Него же несть пременение, или преложения осенение; Сам, Безсмертный Царю, приими моления наша, яже в настоящее время, на множество Твоих щедрот дерзающе, от скверных к Тебе устен творим, и остави нам прегрешения наша, яже делом, и словом, и мыслию, ведением, или неведением согрешенная нами; и очисти ны от всякия скверны плоти и духа. И даруй нам бодренным сердцем и трезвенною мыслию всю настоящаго жития нощь прейти, ожидающим пришествия светлаго и явленнаго дне Единороднаго Твоего Сына, Господа и Бога и Спаса нашего Иисуса Христа, в оньже со славою Судия всех приидет, комуждо отдати по делом его; да не падше и обленившеся, но бодрствующе и воздвижени в делание обрящемся готови, в радость и Божественный чертог славы Его совнидем, идеже празднующих глас непрестанный, и неизреченная сладость зрящих Твоего лица доброту неизреченную. Ты бо еси истинный Свет, просвещаяй и освящаяй всяческая, и Тя поет вся тварь во веки веков. Аминь.</p> 
    
    <h3>Молитва шестая, того же святого</h3> 
    <p>Тя благословим, вышний Боже и Господи милости, творящаго присно с нами великая же и неизследованная, славная же и ужасная, ихже несть числа, подавшаго нам сон во упокоение немощи нашея, и ослабление трудов многотрудныя плоти. Благодарим Тя, якo не погубил еси нас со беззаконьми нашими, но человеколюбствовал еси обычно, и в нечаянии лежащия ны воздвигл еси, во еже славословити державу Твою. Темже молим безмерную Твою благость, просвети наша мысли, очеса, и ум наш от тяжкаго сна лености возстави: отверзи наша уста, и исполни я Твоего хваления, яко да возможем непоколеблемо пети же и исповедатися Тебе, во всех, и от всех славимому Богу, Безначальному Отцу, со Единородным Твоим Сыном, и Всесвятым и Благим и Животворящим Твоим Духом, ныне и присно и во веки веков. Аминь.</p> 
    
    <h3>Молитва седьмая, ко Пресвятой Богородице</h3> 
    <p>Воспеваю благодать Твою, Владычице, молю Тя, ум мой облагодати. Ступати право мя настави, путем Христовых заповедей. Бдети к песни укрепи, уныния сон отгоняющи. Связана пленицами грехопадений, мольбами Твоими разреши, Богоневесто. В нощи мя и во дни сохраняй, борющих враг избавляющи мя. Жизнодателя Бога рождшая, умерщвлена мя страстьми оживи. Яже Свет невечерний рождшая, душу мою ослепшую просвети. О дивная Владычня палато, дом Духа Божественна мене сотвори. Врача рождшая, уврачуй души моея многолетныя страсти. Волнующася житейскою бурею, ко стези мя покаяния направи. Избави мя огня вечнующаго, и червия же злаго, и тартара. Да мя не явиши бесом радование, иже многим грехом повинника. Нова сотвори мя, обетшавшаго нечувственными, Пренепорочная, согрешении. Странна муки всякия покажи мя, и всех Владыку умоли. Небесная ми улучити веселия, со всеми святыми, сподоби. Пресвятая Дево, услыши глас непотребнаго раба Твоего. Струю давай мне слезам, Пречистая, души моея скверну очищающи. Стенания от сердца приношу Ти непрестанно, усердствуй, Владычице. Молебную службу мою приими, и Богу благоутробному принеси. Превышшая Ангел, мирскаго мя превышша слития сотвори. Светоносная Сене небесная, духовную благодать во мне направи. Руце воздею и устне к похвалению, осквернены скверною, Всенепорочная. Душетленных мя пакостей избави, Христа прилежно умоляющи; Емуже честь и поклонение подобает, ныне и присно и во веки веков. Аминь.</p> 
    
    <h3>Молитва восьмая, ко Господу нашему Иисусу Христу</h3> 
    <p>Многомилостиве и Всемилостиве Боже мой, Господи Иисусе Христе, многия ради любве сшел и воплотился еси, яко да спасеши всех. И паки, Спасе, спаси мя по благодати, молю Тя; аще бо от дел спасеши мя, несть се благодать, и дар, но долг паче. Ей, многий в щедротах и неизреченный в милости! Веруяй бо в Мя, рекл еси, о Христе мой, жив будет и не узрит смерти во веки. Аще убо вера, яже в Тя, спасает отчаянныя, се верую, спаси мя, яко Бог мой еси Ты и Создатель. Вера же вместо дел да вменится мне, Боже мой, не обрящеши бо дел отнюд оправдающих мя. Но та вера моя да довлеет вместо всех, та да отвещает, та да оправдит мя, та да покажет мя причастника славы Твоея вечныя. Да не убо похитит мя сатана, и похвалится, Слове, еже отторгнути мя от Твоей руки и ограды; но или хощу, спаси мя, или не хощу, Христе Спасе мой, предвари скоро, скоро погибох: Ты бо еси Бог мой от чрева матере моея. Сподоби мя, Господи, ныне возлюбити Тя, якоже возлюбих иногда той самый грех; и паки поработати Тебе без лености тощно, якоже поработах прежде сатане льстивому. Наипаче же поработаю Тебе, Господу и Богу моему Иисусу Христу, во вся дни живота моего, ныне и присно и во веки веков. Аминь.</p> 
    <h3>Молитва девятая, к Ангелу хранителю</h3> 
    <p>Святый Ангеле, предстояй окаянной моей души и страстной моей жизни, не остави мене грешнаго, ниже отступи от мене за невоздержание мое. Не даждь места лукавому демону обладати мною, насильством смертнаго сего телесе; укрепи бедствующую и худую мою руку и настави мя на путь спасения. Ей, святый Ангеле Божий, хранителю и покровителю окаянныя моея души и тела, вся мне прости, еликими тя оскорбих во вся дни живота моего, и аще что согреших в прешедшую нощь сию, покрый мя в настоящий день, и сохрани мя от всякаго искушения противнаго, да ни в коем гресе прогневаю Бога, и молися за мя ко Господу, да утвердит мя в страсе Своем, и достойна покажет мя раба Своея благости. Аминь.</p> 
    <h3>Молитва десятая, ко Пресвятой Богородице</h3> 
    <p>Пресвятая Владычице моя Богородице, святыми Твоими и всесильными мольбами отжени от мене, смиреннаго и окаяннаго раба Твоего, уныние, забвение, неразумие, нерадение, и вся скверная, лукавая и хульная помышления от окаяннаго моего сердца и от помраченнаго ума моего; и погаси пламень страстей моих, яко нищ есмь и окаянен. И избави мя от многих и лютых воспоминаний и предприятий, и от всех действ злых свободи мя. Яко благословена еси от всех родов, и славится пречестное имя Твое во веки веков. Аминь.</p> 
    <h3>Молитвенное призывание святого, имя которого носишь</h3> 
    <p>Моли Бога о мне, святый угодниче Божий (Преподобный Максим Грек), яко аз усердно к тебе прибегаю, скорому помощнику и молитвеннику о душе моей.</p> 
    <h3>Песнь Пресвятой Богородице</h3> 
    <p>Богородице Дево, радуйся, Благодатная Марие, Господь с Тобою; благословена Ты в женах и благословен плод чрева Твоего, яко Спаса родила еси душ наших.</p> 
    <h3>Тропарь Кресту и молитва за отечество</h3> 
    <p>Спаси, Господи, люди Твоя, и благослови достояние Твое, победы православным христианам на сопротивныя даруя, и Твое сохраняя Крестом Твоим жительство.</p> 
    <h3>Молитва о живых</h3> 
    <p>Спаси, Господи, и помилуй отца моего духовнаго (имя), родителей моих (имена), сродников, начальников, наставников, благодетелей<br> 

      <div id="json-data"></div><br>

      
       и всех православных христиан.<br>
<p>Господи, все мы создание Твое, пожалей рабов Твоих (Любовь, Татьяну, Александра, Наталию, Евгению, Ларису, Тони), и обрати их на покаяние.</p> 
    <h3>Молитвы о усопших</h3> 
    <p>Упокой, Господи, души усопших раб Твоих: родителей моих, сродников, благодетелей 

      <div id="oupokoyenii-json"></div><br>
     
<br>и всех православных христиан и прости им вся согрешения вольная и невольная, и даруй им Царствие Небесное.
      
<p>Взыщи, Господи, погибшую душу рабы Твоей Пелагеи, аще возможно есть, помилуй, неисследимы судьбы Твои, не постави мне в грех молитвы сей моей, но да будет воля Твоя.</p>
    
<p>Даждь нам помощь от печали Господи, и спаси ны, рождейся от Девы.
Призри Господи и исцели немощи наши Господи сил, с нами буди, иного бо разве Тебе Помощника в скорбех не имамы: Господи сил, помилуй нас.</p>
  <h3>Окончание молитв</h3>
 <p>Достойно есть яко воистину блажити Тя Богородицу, Присноблаженную и Пренепорочную и Матерь Бога нашего. Честнейшую Херувим и славнейшую без сравнения Серафим, без истления Бога Слова рождшую, сущую Богородицу Тя величаем.(Поклон)  
<p>От Пасхи до Вознесения вместо этой молитвы читается припев и ирмос 9-й песни пасхального канона:</p> 
    <p>«Ангел вопияше Благодатней: Чистая Дево, радуйся! И паки реку: радуйся! Твой Сын воскресе тридневен от гроба и мертвыя воздвигнувый; людие, веселитеся!</p> <p>Светися, светися, новый Иерусалиме, слава бо Господня на тебе возсия. Ликуй ныне и веселися, Сионе. Ты же, Чистая, красуйся, Богородице, о востании Рождества Твоего».</p>
<br>Слава, и ныне: Господи, помилуй. (Трижды.) Господи, благослови.
<br>Господи, Иисусе Христе, Сыне Божий, молитвами Пречистыя Твоея Матере, преподобных и богоносных отец наших и всех святых помилуй и спаси нас, яко Благ и Человеколюбец. Аминь.<br>
<br>

<p> 
  [Зач. 154А.] Любовь долготерпит, милосердствует, любовь не завидует, любовь не превозносится, не гордится,не бесчинствует, не ищет своего, не раздражается, не мыслит зла,не радуется неправде, а сорадуется истине;все покрывает, всему верит, всего надеется, все переносит.
    </p>
     
     
    <h3>Молитва священномучиенику Харалампию </h3>
  <p>О пречудный священномучениче Харалампие, страстотерпче непреодоленный, священниче Божий, о всем мире ходатайствуяй! Призри на моление нас почитающих святую память твою.
<br>Испроси нам у Господа Бога прощение грехов наших, да не до конца прогневается на нас Господь: согрешихом бо и недостойни явихомся милосердия божия. Моли о нас Господа Бога, да низпослет мир на грады и веси наша, да избавит нас от нашествия иноплеменников, междуусобныя брани и всяких раздоров и нестроений! Утверди, священномучениче, веру и благочестие во всех чадах православныя христианския церкви, и да избавит нас Господь Бог от ересей, расколов и всякого суеверия. О милосердный мучениче!
<br>Молися за ны ко Господу, да сохранит нас от глада и всяких болезней, и да подаст нам изобилие плодов земных, скотов умножение на потребу человеком и вся нам полезная: наипаче же да сподобимся, молитвами твоими, небеснаго царствия Христа Бога нашего, Ему же честь и поклонение подобает, со безначальным его Отцем и Пресвятым Духом, ныне и присно, и во веки веков. Аминь.</p>
<br>
    <h3>Молитва перед чтением Евангелие</h3>
    <p>Возсияй в сердцах наших, Человеколюбче Господи, Твоего Боговедения нетленный свет, и мысленная наша отверзи очи, во евангельских Твоих проповеданий разумение, вложи в нас и блаженных Твоих заповедей страх, да плотския похоти вся поправше, духовное жительство пройдем, вся, яже ко благоугождению Твоему и мудрствующе и деюще. Ты бо еси просвещение душ и телес наших, Христе Боже, и Тебе славу возсылаем, со Безначальным Твоим Отцем и Всесвятым, и Благим, и Животворящим Твоим Духом, ныне и присно, и во веки веков, аминь.</p> <br></div>

     <!-- От Матфе́я -->
  <div class="glava" id="glava-1" style="display: none;"> <h1>От Матфе́я, глава 1</h1> <p>Кни́га родства́ Иису́са Христа́, Сы́на Дави́дова, Сы́на Авраа́мля.</p> <p>Авраа́м роди́ Исаа́ка. Исаа́к же роди́ Иа́кова. Иа́ков же роди́ Иу́ду и бра́тию его́.</p> <p>Иу́да же роди́ Фаре́са и За́ра от Фама́ры. Фаре́с же роди́ Есро́ма. Есро́м же роди́ Ара́ма.</p> <p>Ара́м же роди́ Аминада́ва. Аминада́в же роди́ Наассо́на. Наассо́н же роди́ Салмо́на.</p> <p>Салмо́н же роди́ Воо́за от Раха́вы. Воо́з же роди́ Ови́да от Ру́фы. Ови́д же роди́ Иессе́я.</p> <p>Иессе́й же роди́ Дави́да царя́. Дави́д же царь роди́ Соломо́на от Ури́ины.</p> <p>Соломо́н же роди́ Ровоа́ма. Ровоа́м же роди́ Ави́я. Ави́я же роди́ А́са.</p> <p>А́са же роди́ Иосафа́та. Иосафа́т же роди́ Иора́ма. Иора́м же роди́ Ози́ю.</p> <p>Ози́я же роди́ Иоафа́ма. Иоафа́м же роди́ Аха́за. Аха́з же роди́ Езеки́ю.</p> <p>Езеки́я же роди́ Манасси́ю. Манасси́я же роди́ Амо́на. Амо́н же роди́ Иоси́ю.</p> <p>Иоси́я же роди́ Иехо́нию и бра́тию его́, в преселе́ние Вавило́нское. {В нек. греч.:Иоси́я же роди́ Иоаки́ма и бра́тию его́. Иоаки́м же роди́ Иехо́нию в преселе́ние Вавило́нское.}</p> <p>По преселе́нии же Вавило́нстем, Иехо́ния роди́ Салафи́иля. Салафи́иль же роди́ Зорова́веля.</p> <p>Зорова́вель же роди́ Авиу́да. Авиу́д же роди́ Елиаки́ма. Елиаки́м же роди́ Азо́ра.</p> <p>Азо́р же роди́ Садо́ка. Садо́к же роди́ Ахи́ма. Ахи́м же роди́ Елиу́да.</p> <p>Елиу́д же роди́ Елеаза́ра. Елеаза́р же роди́ Матфа́на. Матфа́н же роди́ Иа́кова.</p> <p>Иа́ков же роди́ Ио́сифа, му́жа Мари́ина, из Нея́же роди́ся Иису́с, глаго́лемый Христо́с.</p> <p>Всех же родо́в от Авраа́ма до Дави́да, ро́дове четырена́десяте, и от Дави́да до преселе́ния Вавило́нскаго, ро́дове четырена́десяте, и от преселе́ния Вавило́нскаго до Христа́, ро́дове четырена́десяте.</p> <h2>Иису́с Христо́во Рождество́ си́це бе:</h2> <p>обруче́нней у́бо бы́вши Ма́тери Его́ Мари́и Ио́сифови, пре́жде да́же не сни́тися и́ма, обре́теся иму́щи во чре́ве от Ду́ха Свя́та.</p> <p>Ио́сиф же, муж Ея́, пра́веден сый и не хотя́ Ея́ обличи́ти, восхоте́ тай пусти́ти Ю́.</p> <p>Сия́ же ему́ помы́слившу, се А́нгел Госпо́день во сне яви́ся ему́, глаго́ля: Ио́сифе, сы́не Дави́дов, не убо́йся прия́ти Мариа́м, жены́ твоея́, ро́ждшее бо ся в Ней от Ду́ха есть Свя́та.</p> <p>Роди́т же Сы́на, и нарече́ши и́мя Ему́ Иису́с. Той бо спасе́т лю́ди Своя́ от грех их.</p> <p>Сие́ же все бысть, да сбу́дется рече́нное от Го́спода проро́ком, глаго́лющим:</p> <p>Се Де́ва во чре́ве прии́мет и роди́т Сы́на, и нареку́т и́мя Ему́ Емману́ил, е́же есть сказа́емо, с на́ми Бог.</p> <p>Воста́в же Ио́сиф от сна, сотвори́, я́коже повеле́ ему́ А́нгел Госпо́день, и прия́т Жену́ свою́.</p> <p>И не зна́яше Ея́, до́ндеже роди́ Сы́на Своего́ пе́рвенца, и нарече́ и́мя Ему́ Иису́с.</p>  <h1>От Матфе́а, Глава 2</h1><p>Иисусу же рождшуся в Вифлееме Иудейстем во дни Ирода царя, се волсви {Мудрецы, волхвы.} от востока приидоша во Иерусалим, глаголюще:</p> <p>Где есть рождейся Царь Иудейский? Видехом бо звезду Его на востоке и приидохом поклонитися Ему.</p> <p>Слушав же, Ирод царь смутися, и весь Иерусалим с ним.</p> <p>И собрав вся первосвященники и книжники людския, вопрошаше от них: где Христос раждается?</p> <p>Они же рекоша ему: в Вифлееме Иудейстем. Так бо писано есть пророком:</p> <p>И ты, Вифлееме, земле Иудова, ничимже меньши еси во владыках Иудовых, из тебе бо изыдет Вождь, иже упасет люди Моя Израиля.</p> <p>Тогда Ирод тай призвав волхвы и испытова от них время явльшияся звезды.</p> <p>И послав их в Вифлеем, рече: шедше, испытаите известно о Отрочати; егда же обрящете, возвестите ми, яко да и аз, шед, поклонюся Ему.</p> <p>Они же, послушавше царя, идоша. И се звезда, юже видеша на востоке, идяше пред ними, дондеже, пришедше, сташа верху, идеже бе Отроча.</p> <p>Видевше же звезду, возрадовашася радостию велиею зело.</p> <p>И пришедше в храмину, видеша Отроча с Мариєю, Материю Его, и падше, поклонишася Ему, и отверзше сокровища своя, принесоша Ему дары: злато, и ливан, и смнрну.</p> <p>И весть приёмше во сне, не возвратитися ко Ироду, иным путём отыдоша во страну свою.</p> <p>Отшедшим же им, се Ангел Господень во сне явися Иосифу, глаголя: востав, поими Отроча и Матерь Его, и бежи во Египет, и буди тамо, дондеже реку ти, хощет бо Ирод искати Отрочате, да погубит Е.</p> <p>Он же, востав, поял Отроча и Матерь Его ночию и отыде во Египет.</p> <p>И бе тамо до уме́ртвия Иродова, да сбудется реченное от Господа пророком, глаголющим: от Египта воззвах Сына Моего.</p> <p>Тогда Ирод, видев, яко поруган бысть от волхвов, разгневася зело и послав, изби вся дети, сущия в Вифлееме и во всех пределех его, от двою лету и низаяйше по времени, еже известно испыта от волхвов.</p> <p>Тогда сбудется реченное Иеремием пророком, глаголющим:</p> <p>Глас в Раме слышан бысть, плачь, и рыдание, и вопль мног. Рахиль плачущися чад своих и не хотящая утешитися, яко не суть.</p> <p>Умершу же Ироду, се Ангел Господень во сне явися Иосифу во Египте,</p> <p>Глаголя: востав, поими Отроча и Матерь Его и иди в землю Израилеву, изомроша бо ищущии душу Отрочате.</p> <p>Он же востав, поял Отроча и Матерь Его и прииде в землю Израилеву.</p> <p>Слушав же, яко Архелай царствует во Иудеи вместо Ирода, отца своего, убояся тамо ити. Весть же приёмь во сне, отыде в предely Галилейския.</p> <p>И пришед, вселися в городе, нарицаемем Назарете. Яко да сбудется реченное пророки, яко Назорей наречется.</p></div>
   <div class="glava" id="glava-3" style="display: none;"> <h1>От Матфе́я, глава 3</h1> <p>Во дни же оны прииде Иоанн Креститель, проповедуя в пустыни Иудейстей</p> <p>И глаголя: покайтесь, приближ бо ся Царство Небесное.</p> <p>Сей бо есть реченный Исаием пророком, глаголющим: глас вопиющего в пустыни, уготовайте путь Господень, прави творите стези Его.</p> <p>Сам же Иоанн имаше ризу свою от влас вельблюдь и пояс усмен о чреслах своих, снедь же его бе пружие и мед дивий.</p> <p>Тогда исхождаше к нему Иерусалима и вся Иудея, и вся страна Иорданская.</p> <p>И крестиахуся во Иордане от него, исповедающе грехи своя.</p> <p>Видев же [Иоанн] многих фарисеев и саддукей, грядуще на Крещение его, рече им: рождения ехиднова, кто сказа вам бежати от будущаго гнева?</p> <p>Сотворите убо плод, достоин покаяния.</p> <p>И не начинайте глаголати в себе: отца имамы Авраама. Глаголю бо вам, яко может Бог от камения сего воздвигнути чада Аврааму.</p> <p>Уже бо и секира при корени дерева лежит: всяко убо дерево, еже не творит плода добра, посекаемо бывает и во огнь вметаемо.</p> <p>Аз убо крещаю вы водою в покаяние, Грядый же по мне, креплей мене есть, Емуже несмь достоин сапоги понести, Той вы крестиит Духом Святым [и огнем].</p> <p>Емуже лопата {Которою веют хлеб.} в руце Его, и потребит гумно Свое, и соберет пшеницу Свою в житницу, плевы же сожжет огнем негасающим.</p> <p>Тогда приходит Иисус от Галилеи на Иордан ко Иоанну креститься от него.</p> <p>Иоанн же возбраняше Ему, глаголя: аз требую Тобою креститься, и Ты ли грядешь ко мне?</p> <p>Отвествав же, Иисус рече к нему: остави ныне, тако бо подобно есть нам исполнити всяку правду. Тогда остави Его.</p> <p>И крестився, Иисус взыде абие от воды, и се отверзошася Ему Небеса, и виде Духа Божия, сходящаго, яко голубя, и грядуще на Него.</p> <p>И се глас с Небесе, глаголя: Сей есть Сын Мой возлюбленный, о Немже благоволих.</p> <h1>От Матфея, глава 4</h1> <p>Тогда Иисус возведен был Духом в пустыню искуситися от диавола.</p> <p>И постився дний четыредесять и ночий четыредесять, последи взалка.</p> <p>И приступль к Нему искуситель рече: аще Сын еси Божий, рцы, да камение сие хлебы будут.</p> <p>Он же отвещав рече: писано есть, не о хлебе едином жив будет человек, но о всяком глаголе исходящем из уст Божиих.</p> <p>Тогда поят Его диавол во святый град, и постави Его на криле церковнем,</p> <p>И глагола Ему: аще Сын еси Божий, верзися нижу. Писано бо есть, яко Ангелом Своим заповесть о Тебе сохранити Тя, и на руках возмут Тя, да не когда преткнешь о камень ногу Твою.</p> <p>Рече же ему Иисус: паки писано есть, не искусиши Господа Бога твоего.</p> <p>Паки поят Его диавол на гору высоку зело, и показа Ему вся царствия мира и славу их,</p> <p>И глагола Ему: сия вся Тебе дам, аще пад поклониши ми ся.</p> <p>Тогда глагола ему Иисус: иди за Мною, сатано. Писано бо есть: Господу Богу твоему поклонишися и Тому единому послужиши.</p> <p>Тогда остави Его диавол, и се Ангели приступиша и служаху Ему.</p> <p>Слушав Иисус, яко Иоанн предан был, отыде в Галилею,</p> <p>И оставль Назарет, пришел вселися в Капернаум в поморие, в пределех Завулоних и Неффалимлих.</p> <p>Да сбудется реченное Исаием пророком, глаголющим:</p> <p>Земля Завулоня и земля Неффалимля, путь моря об он пол Иордана, Галилея язык,</p> <p>Людие седящие во тме видеша свет велий, и седящим в стране и сени смертней, свет возсия им.</p> <p>Оттоле начат Иисус проповедати и глаголати: покайтесь, приближися бо Царство Небесное.</p> <p>Ходя же при мори Галилейстем, виде два брата, Симона глаголемого Петра, и Андрея брата его, вметающа мрежи в море, беста бо рыбаря.</p> <p>И глагола има: грядита по Мне, и сотворю вы ловца человеком.</p> <p>Она же абие оставльша мрежи, по Нем идоста.</p> <p>И прешед оттуда, виде ина два брата, Иакова Зеведеева, и Иоанна брата его, в корабли с Зеведеем отцем ею, завязуя мрежи своя, и воззва я.</p> <p>Она же абие оставльша корабль и отца своего, по Нем идоста.</p> <p>И прохождаше всю Галилею Иисус, учя на сонмищих их и проповедая Евангелие Царствия, изцеляя всяк недуг и всякую язву в людех.</p> <p>И изыде слух Его по всей Сирии: и приведоша к Нему вся болящая, различными недуги и страстями одержимы, и бесны, и месячныя, и разслабленныя [жилами]: и изцели их.</p> <p>И по Нем идоша народы мнози от Галилеи и десяти град, и от Иерусалима и Иудеи, и со онаго полу Иордана.</p></div>
  <div class="glava" id="glava-5" style="display: none;"><h1>От Матфе́я, глава 5</h1> <p>Узре́в же наро́ды, взы́де на гору́, и се́дшу Ему́, приступи́ша к Нему́ ученицы́ Его́.</p> <p>И отве́рз уста́ Своя́, уча́ше их, глаго́ля:</p> <p>Блаже́ни ни́щии ду́хом, я́ко тех есть Ца́рствие Небе́сное.</p> <p>Блаже́ни пла́чущии, я́ко ти́и уте́шатся.</p> <p>Блаже́ни кро́тцыи, я́ко ти́и насле́дят зе́млю.</p> <p>Блаже́ни а́лчущии и жа́ждущии пра́вды, я́ко ти́и насы́тятся.</p> <p>Блаже́ни ми́лостивии, я́ко ти́и поми́ловани бу́дут.</p> <p>Блаже́ни чи́стии се́рдцем, я́ко ти́и Бо́га у́зрят.</p> <p>Блаже́ни миротво́рцы, я́ко ти́и сы́нове Бо́жии нареку́тся.</p> <p>Блаже́ни изгна́ни пра́вды ра́ди, я́ко тех есть Ца́рствие Небе́сное.</p> <p>Блаже́ни есте́, егда́ поно́сят вам, и иждену́т, и реку́т всяк зол глаго́л на вы лжу́ще, Мене́ ра́ди.</p> <p>Ра́дуйтеся и весели́теся, я́ко мзда ва́ша мно́га на небесе́х, та́ко бо изгна́ша проро́ки, и́же [бе́ша] пре́жде вас.</p> <p>Вы есте́ соль земли́, а́ще же соль обуя́ет, чим осоли́тся? Ни во что́же бу́дет ктому́, то́чию да изсы́пана бу́дет вон и попира́ема челове́ки.</p> <p>Вы есте́ свет міра, не мо́жет град укры́тися верху́ горы́ стоя́.</p> <p>Ниже́ вжига́ют свети́льника и поставля́ют его́ под спу́дом, но на све́щнице, и све́тит всем, и́же в хра́мине суть.</p> <p>Та́ко да просвети́тся свет ваш пред челове́ки, я́ко да ви́дят ва́ша до́брая дела́ и просла́вят Отца́ ва́шего, И́же на небесе́х.</p> <p>[Да] не мни́те, я́ко приидо́х разори́ти зако́н, или́ проро́ки: не приидо́х разори́ти, но испо́лнити.</p> <p>Ами́нь бо глаго́лю вам: до́ндеже пре́йдет не́бо и земля́, ио́та еди́на, или́ еди́на черта́ не пре́йдет от зако́на, до́ндеже вся бу́дут.</p> <p>И́же а́ще разори́т еди́ну за́поведий сих ма́лых и нау́чит та́ко челове́ки, мний нарече́тся в Ца́рствии Небе́снем, а и́же сотвори́т и нау́чит, сей ве́лий нарече́тся в Ца́рствии Небе́снем.</p> <p>Глаго́лю бо вам: я́ко а́ще не избу́дет пра́вда ва́ша па́че кни́жник и фарисе́й, не вни́дете в Ца́рствие Небе́сное.</p> <p>Слы́шасте, я́ко рече́но бысть дре́вним: не убие́ши, и́же бо а́ще убие́т, пови́нен есть суду́.</p> <p>Аз же глаго́лю вам, я́ко всяк гне́ваяйся на бра́та своего́ всу́е пови́нен есть суду́: и́же бо а́ще рече́т бра́ту своему́: рака́, {Пустой человек.}пови́нен есть со́нмищу, {Верховное судилище, синедрион.}а и́же рече́т: уро́де, пови́нен есть гее́нне о́гненней.</p> <p>А́ще у́бо принесе́ши дар твой ко олтарю́ и ту помяне́ши, я́ко брат твой и́мать не́что на тя:</p> <p>Оста́ви ту́ дар твой пред олтаре́м и шед пре́жде смири́ся с бра́том твои́м, и тогда́ прише́д принеси́ дар твой.</p> <p>Бу́ди увещава́яся с сопе́рником твои́м ско́ро, до́ндеже еси́ на пути́ с ним, да не преда́ст тебе́ сопе́рник судии́, и судия́ тя преда́ст слузе́, и в темни́цу вве́ржен бу́деши.</p> <p>Ами́нь глаго́лю тебе́: не изы́деши отту́ду, до́ндеже возда́си после́дний кодра́нт.</p> <p>Слы́шасте, я́ко рече́но бысть дре́вним: не прелюбы́ сотвори́ши.</p> <p>Аз же глаго́лю вам, я́ко всяк, и́же воззри́т на жену́ ко е́же вожделе́ти ей, уже́ любоде́йствова с не́ю в се́рдце свое́м.</p> <p>А́ще же о́ко твое́ десно́е соблажня́ет тя, изми́ е́ и ве́рзи от себе́, у́не бо ти есть, да поги́бнет еди́н от уд твои́х, а не все те́ло твое́ вве́ржено бу́дет в гее́нну о́гненную.</p> <p>И а́ще десна́я твоя́ рука́ соблажня́ет тя, усецы́ ю́ и ве́рзи от себе́, у́не бо ти есть, да поги́бнет еди́н от уд твои́х, а не все те́ло твое́ вве́ржено бу́дет в гее́нну.</p> <p>Рече́но же бысть, я́ко и́же а́ще пу́стит жену́ свою́, да даст ей кни́гу распу́стную.</p> <p>Аз же глаго́лю вам, я́ко всяк отпуща́яй жену́ свою́, ра́зве словесе́ любоде́йнаго, твори́т ю́ прелюбоде́йствовати. И и́же пущени́цу по́ймет, прелюбоде́йствует.</p> <p>Па́ки слы́шасте, я́ко рече́но бысть дре́вним: не во лжу клене́шися, возда́си же Го́сподеви кля́твы твоя́.</p> <p>Аз же глаго́лю вам не кля́тися вся́ко: ни не́бом, я́ко престо́л есть Бо́жий:</p> <p>Ни земле́ю, я́ко подно́жие есть нога́ма Его́, ни Иерусали́мом, я́ко град есть вели́каго Царя́.</p> <p>Ниже́ главо́ю твое́ю клени́ся, я́ко не мо́жеши вла́са еди́наго бе́ла или́ че́рна сотвори́ти.</p> <p>Бу́ди же сло́во ва́ше: ей – ей, ни – ни, ли́шше же сею́ от неприя́зни есть.</p> <p>Слы́шасте, я́ко рече́но бысть: о́ко за о́ко, и зуб за зуб.</p> <p>Аз же глаго́лю вам не прoтивитися злу, но а́ще тя кто уда́рит в десну́ю твою́ лани́ту, обрати́ ему́ и другу́ю.</p> <p>И хотя́щему суди́тися с тобо́ю и ри́зу твою́ взя́ти, отпусти́ ему́ и срачи́цу.</p> <p>И а́ще кто тя по́ймет по си́ле по́прище еди́но, иди́ с ним два.</p> <p>Прося́щему у тебе́ дай, и хотя́щаго от тебе́ зая́ти не отврати́.</p> <p>Слы́шасте, я́ко рече́но есть: возлю́биши и́скренняго твоего́ и возненави́диши врага́ твоего́.</p> <p>Аз же глаго́лю вам: люби́те враги́ ва́ша, благослови́те клену́щия вы, добро́ твори́те ненави́дящим вас, и моли́теся за творя́щих вам напа́сть и изгоня́щия вы.</p> <p>Я́ко да бу́дете сы́нове Отца́ ва́шего, И́же есть на небесе́х, я́ко со́лнце Свое́ сия́ет на злы́я и благи́я и дожди́т на пра́ведныя и на непра́ведныя.</p> <p>А́ще бо лю́бите лю́бящих вас, ку́ю мзду и́мате? Не и мытари́ {Сборщики податей.}ли то́жде творя́т?</p> <p>И а́ще целу́ете дру́ги ва́ша то́кмо, что ли́шше творите́? Не и язы́чницы ли та́кожде творя́т?</p> <p>Бу́дите у́бо вы соверше́ни, я́коже Оте́ц ваш Небе́сный соверше́н есть.</p> <h1>От Матфея, глава 6</h1> <p>Внемли́те ми́лостыни ва́шея не твори́ти пред челове́ки, да ви́дими бу́дете и́ми, а́ще ли же ни, мзды не и́мате от Отца́ ва́шего, И́же есть на небесе́х.</p> <p>Егда́ у́бо твори́ши ми́лостыню, не воструби́ пред собо́ю, я́коже лицеме́ри творя́т в со́нмищах и в сто́гнах, я́ко да просла́вятся от челове́к. Ами́нь глаго́лю вам, восприе́млют мзду свою́.</p> <p>Тебе́ же творя́щу ми́лостыню, да не уве́сть шу́йца твоя́, что твори́т десни́ца твоя́.</p> <p>Я́ко да бу́дет ми́лостыня твоя́ вта́йне, и Оте́ц твой, ви́дяй вта́йне, той возда́ст тебе́ я́ве.</p> <p>И егда́ мо́лишися, не бу́ди я́коже лицеме́ри, я́ко лю́бят в со́нмищах и в сто́гнах пути́й стоя́ще моли́тися, я́ко да явя́тся челове́ком. Ами́нь глаго́лю вам, я́ко восприе́млют мзду свою́.</p> <p>Ты же, егда́ мо́лишися, вни́ди в клеть твою́, и затвори́в две́ри твоя́, помоли́ся Отцу́ твоему́, И́же вта́йне, и Оте́ц твой, ви́дяй вта́йне, возда́ст тебе́ я́ве.</p> <p>Моля́щеся же не ли́шше глаго́лите, я́коже язы́чницы:</p> <p>Мнят бо, я́ко во многоглаго́лании свое́м услы́шани бу́дут. Не подо́битеся у́бо им, весть бо Оте́ц ваш, и́хже тре́буете, пре́жде проше́ния ва́шего.</p> <p>Си́це у́бо моли́теся вы: О́тче наш, и́же еси́ на небесе́х, да святи́тся и́мя Твое́,</p> <p>Да прии́дет Ца́рствие Твое́, да бу́дет во́ля Твоя́, я́ко на небеси́, и на земли́.</p> <p>Хлеб наш насу́щный даждь нам днесь,</p> <p>И оста́ви нам до́лги на́ша, я́ко и мы оставля́ем должнико́м на́шим.</p> <p>И не введи́ нас в напа́сть, но изба́ви нас от лука́ваго, я́ко Твое́ есть Ца́рствие и си́ла и сла́ва во ве́ки. Ами́нь.</p> <p>А́ще отпуща́ете челове́ком согреше́ния их, отпу́стит и вам Оте́ц ваш Небе́сный.</p> <p>А́ще ли не отпуща́ете челове́ком согреше́ния их, ни Оте́ц ваш отпу́стит вам согреше́ний ва́ших.</p> <p>Егда́ же постите́ся, не бу́дите я́коже лицеме́ри се́тующе: помрача́ют бо ли́ца своя́, я́ко да явя́тся челове́ком постя́щеся. Ами́нь глаго́лю вам, я́ко восприе́млют мзду свою́.</p> <p>Ты же постя́ся пома́жи главу́ твою́, и лице́ твое́ умы́й,</p> <p>Я́ко да не яви́шися челове́ком постя́ся, но Отцу́ твоему́, И́же вта́йне, и Оте́ц твой, ви́дяй вта́йне, возда́ст тебе́ я́ве.</p> <p>Не скрыва́йте себе́ сокро́вищ на земли́, иде́же червь и тля тлит, и иде́же та́тие подко́пывают и кра́дут.</p> <p>Скрыва́йте же себе́ сокро́вище на небеси́, иде́же ни червь, ни тля тлит, и иде́же та́тие не подко́пывают, ни кра́дут.</p> <p>Иде́же бо есть сокро́вище ва́ше, ту бу́дет и се́рдце ва́ше.</p> <p>Свети́льник те́лу есть о́ко. А́ще у́бо бу́дет о́ко твое́ про́сто, все те́ло твое́ све́тло бу́дет.</p> <p>А́ще ли о́ко твое́ лука́во бу́дет, все те́ло твое́ те́мно бу́дет. А́ще у́бо свет, и́же в тебе́, тма есть, то тма кольми́?</p> <p>Никто́же мо́жет двема́ господи́нома рабо́тати: лю́бо еди́наго возлю́бит, а друга́го возненави́дит, или́ еди́наго держи́тся, о друзе́м же нераде́ти на́чнет. Не мо́жете Бо́гу рабо́тати и мамо́не. {Богатству.}</p> <p>Сего́ ра́ди глаго́лю вам: не пецы́теся душе́ю ва́шею, что я́сте, или́ что пие́те, ни те́лом ва́шим, во что облече́теся. Не душа́ ли бо́льши есть пи́щи, и те́ло оде́жди?</p> <p>Воззри́те на пти́цы небе́сныя, я́ко не се́ют, ни жнут, ни собира́ют в жи́тницы, и Оте́ц ваш Небе́сный пита́ет их. Не вы ли па́че лу́чши их есте́?</p> <p>Кто же от вас пеки́йся мо́жет приложи́ти во́зрасту своему́ ла́коть еди́н?</p> <p>И о оде́жди что пече́теся? Смотри́те крин се́льных, ка́ко расту́т, не тружда́ются, ни пряду́т.</p> <p>Глаго́лю же вам, я́ко ни Соломо́н во всей сла́ве свое́й облече́ся, я́ко еди́н от сих.</p> <p>А́ще же се́но се́льное, днесь су́ще и у́тре в пещь вмета́емо, Бог та́ко одева́ет, не мно́го ли па́че вас, малове́ри?</p> <p>Не пецы́теся у́бо, глаго́люще: что я́мы, или́ что пие́м, или́ чим оде́ждемся?</p> <p>Всех бо сих язы́цы и́щут, весть бо Оте́ц ваш Небе́сный, я́ко тре́буете сих всех.</p> <p>Ищи́те же пре́жде Ца́рствия Бо́жия и пра́вды Его́, и сия́ вся приложа́тся вам.</p> <p>Не пецы́теся у́бо на у́трей, у́трений бо собо́ю пече́тся, довле́ет дне́ви зло́ба {попече́ние}его́.</p></div>
  <div class="glava" id="glava-7" style="display: none;"> <h1>От Матфе́я, глава 7</h1> <p>Не суди́те, да не суди́ми бу́дете.</p> <p>И́мже бо судо́м су́дите, су́дят вам, и в ню́же ме́ру ме́рите, возме́рится вам.</p> <p>Что же ви́диши суче́ц, и́же во о́це бра́та твоего́, бервна́ же, е́же есть во о́це твое́м, не чу́еши?</p> <p>Или́ ка́ко рече́ши бра́ту твоему́: оста́ви, да изму́ суче́ц из очесе́ твоего́, и се бервно́ во о́це твое́м?</p> <p>Лицеме́ре, изми́ пе́рвее бервно́ из очесе́ твоего́, и тогда́ у́зриши изъя́ти суче́ц из очесе́ бра́та твоего́.</p> <p>Не дади́те свята́я псом, ни помета́йте би́сер ва́ших пред свиния́ми, да не поперу́т их нога́ми свои́ми и вра́щшеся расто́ргнут вы.</p> <p>Проси́те и да́стся вам, ищи́те и обря́щете, толцы́те и отве́рзется вам.</p> <p>Всяк бо прося́й прие́млет, и ищя́й обрета́ет, и толку́щему отве́рзется.</p> <p>Или́ кто есть от вас челове́к, его́же а́ще воспро́сит сын его́ хле́ба, еда́ ка́мень пода́ст ему́?</p> <p>Или́ а́ще ры́бы про́сит, еда́ змию́ пода́ст ему́?</p> <p>А́ще у́бо вы, лука́ви су́ще, уме́ете дая́ния бла́га дая́ти ча́дом ва́шим, ко́льми па́че Оте́ц ваш Небе́сный даст бла́га прося́щим у Него́.</p> <p>Вся у́бо ели́ка а́ще хо́щете, да творя́т вам челове́ци, та́ко и вы твори́те им, се бо есть зако́н и проро́цы.</p> <p>Вни́дите у́зкими враты́, я́ко простра́нная врата́ и широ́кий путь вводя́й в па́губу, и мно́зи суть входя́щии им.</p> <p>Что у́зкая врата́, и те́сный путь вводя́й в живо́т, и ма́ло их есть, и́же обрета́ют его́.</p> <p>Внемли́те же от лжи́вых проро́к, и́же прихо́дят к вам во оде́ждах о́вчих, внутрь же суть во́лцы хи́щницы.</p> <p>От плод их позна́ете их. Еда́ объе́млют от те́рния гро́зды, или́ от ре́пия смо́квы?</p> <p>Та́ко вся́ко дре́во до́брое плоды́ добры́ твори́т, а зло́е дре́во плоды́ злы твори́т.</p> <p>Не мо́жет дре́во добро́ плоды́ злы твори́ти, ни дре́во зло плоды́ добры́ твори́ти.</p> <p>Вся́ко у́бо дре́во, е́же не твори́т плода́ добра́, посека́ют е́ и во огнь вмета́ют.</p> <p>Те́мже у́бо от плод их позна́ете их.</p> <p>Не всяк глаго́ляй Ми: Го́споди, Го́споди, вни́дет в Ца́рствие Небе́сное, но творя́й во́лю Отца́ Моего́, И́же есть на небесе́х.</p> <p>Мно́зи реку́т Мне во он день: Го́споди, Го́споди, не в Твое́ ли и́мя проро́чествовахом, и Твои́м и́менем бе́сы изгони́хом, и Твои́м и́менем си́лы мно́ги сотвори́хом?</p> <p>И тогда́ испове́м им, я́ко николи́же знах вас, отиди́те от Мене́, де́лающии беззако́ние.</p> <p>Всяк у́бо, и́же слы́шит словеса́ Моя́ сия́ и твори́т я́, уподо́блю его́ му́жу му́дру, и́же созда́ хра́мину свою́ на ка́мени.</p> <p>И сни́де дождь, и приидо́ша ре́ки, и возве́яша ве́три, и нападо́ша на хра́мину ту, и не паде́ся, основана́ бо бе на ка́мени.</p> <p>И всяк слы́шай словеса́ Моя́ сия́, и не творя́ их, уподо́бится му́жу уро́диву, и́же созда́ хра́мину свою́ на песце́.</p> <p>И сни́де дождь, и приидо́ша ре́ки, и возве́яша ве́три, и опро́шася хра́мине той, и паде́ся, и бе разруше́ние ея́ ве́лие.</p> <p>И бысть егда́ сконча́ Иису́с словеса́ сия́, дивля́хуся наро́ди о уче́нии Его́.</p> <p>Бе бо учя́ их я́ко власть име́я, и не я́ко кни́жницы и фарисе́е.</p> <h1>От Матфея, глава 8</h1> <p>Сше́дшу же Ему́ с горы́, вслед Его́ идя́ху наро́ди мно́зи.</p> <p>И се прокаже́н прише́д кла́няшеся Ему́, глаго́ля: Го́споди, а́ще хо́щеши, мо́жеши мя очи́стити.</p> <p>И просте́р ру́ку Иису́с, косну́ся ему́, глаго́ля: хощу́, очи́стися. И а́бие очи́стися ему́ прока́за.</p> <p>И глаго́ла ему́ Иису́с: виждь, ни кому́же пове́ждь, но шед покажи́ся иере́ови и принеси́ дар, его́же повеле́ в зако́не Моисе́й, во свиде́тельство им.</p> <p>Вше́дшу же Ему́ в Капернау́м, приступи́ к Нему́ со́тник, моля́ Его́</p> <p>И глаго́ля: Го́споди, о́трок мой лежи́т в дому́ осла́блен, лю́те стражда́.</p> <p>И глаго́ла ему́ Иису́с: Аз прише́д изцелю́ его́.</p> <p>И отвеща́в со́тник, рече́ Ему́: Го́споди, несмь досто́ин, да под кров мой вни́деши, но то́кмо рцы сло́во, и изцеле́ет о́трок мой.</p> <p>И́бо аз челове́к есмь под вла́стию, имы́й под собо́ю во́ины, и глаго́лю сему́: иди́, и и́дет. И друго́му: прииди́, и прии́дит. И рабу́ моему́: сотвори́ сие́, и сотвори́т.</p> <p>Слы́шав же Иису́с, удиви́ся, и рече́ гряду́щим по Нем: ами́нь глаго́лю вам, ни во Изра́или толи́ки ве́ры обрето́х.</p> <p>Глаго́лю же вам, я́ко мно́зи от восто́к и за́пад прии́дут и возля́гут со Авраа́мом и Исаа́ком и Иа́ковом во Ца́рствии Небе́снем.</p> <p>Сы́нове же ца́рствия изгна́ни бу́дут во тму кроме́шнюю, ту бу́дет плачь и скре́жет зубо́м.</p> <p>И рече́ Иису́с со́тнику: иди́, и я́коже ве́ровал еси́, бу́ди тебе́. И изцеле́ о́трок его́ в той час.</p> <p>И прише́д Иису́с в дом Петро́в, ви́де те́щу его́ лежа́щу и огне́м жего́му.</p> <p>И прикосну́ся руце́ ея́, и оста́ви ю́ огнь, и воста́ и служа́ше ему́.</p> <p>По́зде же бы́вшу, приведо́ша к Нему́ бе́сны мно́ги, и изгна́ ду́хи сло́вом и вся боля́щия исцели́.</p> <p>Да сбу́дется рече́нное Иса́ием проро́ком, глаго́лющим: Той неду́ги на́ша прия́т и боле́зни понесе́.</p> <p>Ви́дев же Иису́с мно́ги наро́ды о́крест Себе́, повеле́ ити́ на он пол.</p> <p>И присту́пль еди́н кни́жник, рече́ Ему́: Учи́телю, иду́ по Тебе́, а́може а́ще и́деши.</p> <p>Глаго́ла ему́ Иису́с: ли́си я́звины и́мут, и пти́цы небе́сныя гне́зда, Сын же Челове́ческий не и́мать где главы́ подклони́ти.</p> <p>Други́й же от учени́к Его́ рече́ Ему́: Го́споди, повели́ ми пре́жде ити́ и погребсти́ отца́ моего́.</p> <p>Иису́с же рече́ ему́: гряди́ по Мне и оста́ви ме́ртвых погребсти́ своя́ мертвецы́.</p> <p>И вле́зшу Ему́ в кора́бль, по Нем идо́ша ученицы́ Его́.</p> <p>И се трус вели́к бысть в мо́ри, я́коже кораблю́ покрыва́тися волна́ми, То́йже же спа́ше.</p> <p>И прише́дше ученицы́ Его́ возбуди́ша Его́, глаго́люще: Го́споди, спаси́ ны, погиба́ем.</p> <p>И глаго́ла им: что страшли́ви есте́, малове́ри? Тогда́ воста́в запрети́ ве́тром и мо́рю, и бысть тишина́ ве́лия.</p> <p>Челове́цы же чуди́шася, глаго́люще: кто есть Сей, я́ко и ве́три и мо́ре послу́шают Его́?</p> <p>И прише́дшу Ему́ на о́н пол, {На другой берег.}в страну́ Гергеси́нскую, срето́ста Его́ два бе́сна от гроб {Из пещер, где погребали.}исходя́ща, лю́та зело́, я́ко не мощи́ ни кому́ мину́ти путе́м тем.</p> <p>И се возопи́ста глаго́люще: что нам и Тебе́, Иису́се Сы́не Бо́жий? Прише́л еси́ се́мо пре́жде вре́мене му́чити нас.</p> <p>Бя́ше же дале́че от нею́ ста́до свини́й мно́го пасо́мо.</p> <p>Бе́си же моля́ху Его́, глаго́люще: а́ще изго́ниши ны, повели́ нам ити́ в ста́до свино́е.</p> <p>И рече́ им: иди́те. Они́ же изше́дше идо́ша в ста́до свино́е, и се а́бие устреми́ся ста́до все по бре́гу в мо́ре, и утопо́ша в вода́х.</p> <p>Пасу́щии же бежа́ша, и ше́дше во град, возвести́ша вся, и о бесно́ю.</p> <p>И се весь град изы́де в сре́тение Иису́сови, и ви́девше Его́, моли́ша, я́ко дабы́ преше́л от преде́л их.</p> </div>
  <div class="glava" id="glava-9" style="display: none;"> <h1>От Матфе́я, глава 9</h1> <p>И влез в кора́бль, пре́йде и прии́де во Свой град.</p> <p>И се принесо́ша Ему́ разсла́блена жи́лами, на одре́ лежа́ща, и ви́дев Иису́с ве́ру их, рече́ разсла́бленному: дерза́й, ча́до, отпуща́ются ти греси́ твои́.</p> <p>И се не́цыи от кни́жник ре́ша в себе́: Сей ху́лит.</p> <p>И ви́дев Иису́с помышле́ния их, рече́: вску́ю вы мы́слите лука́вая в сердца́х свои́х?</p> <p>Что бо есть удо́бее рещи́: отпуща́ются ти греси́, или́ рещи́: воста́ни и ходи́?</p> <p>Но да уве́сте, я́ко власть и́мать Сын Челове́ческий на земли́ отпуща́ти грехи́, тогда́ глаго́ла разсла́бленному: воста́ни, возми́ твой одр и иди́ в дом твой.</p> <p>И воста́в, взем одр свой, и́де в дом свой.</p> <p>Ви́девше же наро́ди чуди́шася и просла́виша Бо́га, да́вшаго власть такову́ю челове́ком.</p> <p>И преходя́ Иису́с отту́ду, ви́де челове́ка седя́ща на мы́тнице, Матфе́а глаго́лема, и глаго́ла ему́: по Мне гряди́. И воста́в по Нем и́де.</p> <p>И бысть Ему́ возлежа́щу в дому́, и се мно́зи мытари́ и гре́шницы прише́дше возлежа́ху со Иису́сом и со ученики́ Его́.</p> <p>И ви́девше фарисе́е, глаго́лаху ученико́м Его́: почто́ с мытари́ и гре́шники Учи́тель ваш яст и пие́т?</p> <p>Иису́с же слы́шав рече́ им: не тре́буют здра́вии врача́, но боля́щии.</p> <p>Ше́дше же научи́теся, что есть: ми́лости хощу́, а не же́ртвы? Не приидо́х бо призва́ти пра́ведники, но гре́шники на покая́ние.</p> <p>Тогда́ приступи́ша ко Нему́ ученицы́ Иоа́нновы, глаго́люще: почто́ мы и фарисе́и пости́мся мно́го, ученицы́ же Твои́ не постя́тся?</p> <p>И рече́ им Иису́с: еда́ мо́гут сы́нове бра́чнии пла́кати, ели́ко вре́мя с ни́ми есть жени́х? Прии́дут же дни́е, егда́ оты́мется от них жени́х, и тогда́ постя́тся.</p> <p>Никто́же бо приставля́ет приставле́ния пла́та небе́лена ри́зе ве́тсе: во́змет бо кончи́ну свою́ от ри́зы, и го́рша дира́ бу́дет. {отто́ргнет бо приставле́ние его́ от ри́зы [не́что], и го́рша дира́ бу́дет}</p> <p>Ниже́ влива́ют вина́ но́ва в ме́хи ве́тхи, а́ще ли же ни, то просадя́тся ме́си, и вино́ пролие́тся, и ме́си поги́бнут, но влива́ют вино́ но́во в ме́хи но́вы, и обое́ соблюде́тся.</p> <p>Сия́ ему́ глаго́лющу к ним, се князь не́кий прише́д кла́няшеся Ему́ глаго́ля, я́ко дщи моя́ ны́не у́мре, но прише́д возложи́ на ню ру́ку Твою́, и оживе́т.</p> <p>И воста́в Иису́с по нем и́де, и ученицы́ Его́.</p> <p>И се жена́ кровоточи́ва двана́десяте лет, присту́пльши созади́, прикосну́ся воскри́лию ри́зы Его́.</p> <p>Глаго́лаше бо в себе́: а́ще то́кмо прикосну́ся ри́зе Его́, спасе́на бу́ду.</p> <p>Иису́с же обра́щься и ви́дев ю́, рече́: дерза́й, дщи, ве́ра твоя́ спасе́ тя. И спасе́на бысть жена́ от часа́ того́.</p> <p>И прише́д Иису́с в дом княжь, и ви́де сопца́ и наро́д мо́лвящь,</p> <p>Глаго́ла им: отиди́те, не у́мре бо деви́ца, но спит. И руга́хуся Ему́.</p> <p>Егда́ же изгна́н бысть наро́д, вшед я́т ю́ за ру́ку, и воста́ деви́ца.</p> <p>И изы́де весть сия́ по всей земли́ той.</p> <p>И преходя́щу отту́ду Иису́сови, по Нем идо́ста два слепца́, зову́ща и глаго́люща: поми́луй ны, Иису́се сы́не Дави́дов.</p> <p>Прише́дшу же Ему́ в дом, приступи́ста к Нему́ слепца́, и глаго́ла и́ма Иису́с: ве́руета ли, я́ко могу́ сие́ сотвори́ти? Глаго́ласта Ему́: ей, Го́споди.</p> <p>Тогда́ прикосну́ся о́чию их, глаго́ля: по ве́ре ва́ю бу́ди ва́ма.</p> <p>И отверзо́стася о́чи и́ма, и запрети́ и́ма Иису́с, глаго́ля: блюди́та, да никто́же уве́сть.</p> <p>О́на же изше́дша просла́виста Его́ по всей земли́ той.</p> <p>Те́ма же исходя́щема, се приведо́ша к Нему́ челове́ка не́ма бесну́ема.</p> <p>И изгна́ну бе́су, проглаго́ла немы́й. И диви́шася наро́ди, глаго́люще, я́ко николи́же яви́ся та́ко во Изра́или.</p> <p>Фарисе́е же глаго́лаху: о кня́зе бесо́встем изго́нит бе́сы.</p> <p>И прохожда́ше Иису́с гра́ды вся и ве́си, учя́ на со́нмищах их, и пропове́дая Ева́нгелие Ца́рствия, и целя́ всяк неду́г и вся́ку я́зю в лю́дех.</p> <p>Ви́дев же наро́ды, милосе́рдова о них, я́ко бя́ху смяте́ни и отве́ржени, я́ко о́вцы не иму́щия па́стыря.</p> <p>Тогда́ глаго́ла ученико́м Свои́м: жа́тва у́бо мно́га, де́лателей же ма́ло.</p> <p>Моли́теся у́бо Господи́ну жа́твы, я́ко да изведе́т де́латели на жа́тву Свою́.</p> <h1>От Матфея, глава 10</h1> <p>И призва́ обана́десять ученики́ Своя́, даде́ им власть на дусе́х нечи́стых, я́ко да изго́нят их, и цели́ти всяк неду́г и вся́ку боле́знь.</p> <p>Двана́десятих же Апо́столов имена́ суть сия́: пе́рвый Си́мон, и́же нарица́ется Петр, и Андре́й брат его́, Иа́ков Зеведе́ев и Иоа́нн брат его́,</p> <p>Фили́пп и Варфоломе́й, Фома́ и Матфе́й мыта́рь, Иа́ков Алфе́ев и Левве́й, нарече́нный Фадде́й,</p> <p>Си́мон Канани́т и Иу́да Искарио́тский, и́же и предаде́ Его́.</p> <p>Сия́ обана́десять посла́ Иису́с, запове́да им, глаго́ля: на путь язы́к не иди́те и во град Самаря́нский не вни́дите.</p> <p>Иди́те же па́че ко овца́м поги́бшим до́му Изра́илева.</p> <p>Ходя́ще же пропове́дуйте, глаго́люще, я́ко прибли́жися Ца́рствие Небе́сное.</p> <p>Боля́щия изцеля́йте, прокаже́нныя очища́йте, ме́ртвыя воскреша́йте, бе́сы изгоня́йте, ту́не прия́сте, ту́не дади́те.</p> <p>Не стяжи́те зла́та, ни сребра́, ни ме́ди при поясе́х ва́ших,</p> <p>Ни пи́ры на пути́, ни двою́ ри́зу, ни сапо́г, ни жезл, досто́ин бо есть де́латель мзды своея́.</p> <p>Во́ньже а́ще [коли́ждо] град или́ весь вни́дете, испыта́йте, кто в нем досто́ин есть, и ту пребу́дите, до́ндеже изы́дете.</p> <p>Входя́ще же в дом целу́йте его́, [глаго́люще: мир до́му сему́],</p> <p>И а́ще у́бо бу́дет дом досто́ин, прии́дет мир ваш нань, а́ще ли же не бу́дет досто́ин, мир ваш к вам возврати́тся.</p> <p>И и́же а́ще не прии́мет вас, ниже́ послу́шает слове́с ва́ших, исходя́ще из до́му или́ из гра́да того́, оттряси́те прах ног ва́ших.</p> <p>Ами́нь, глаго́лю вам, отра́днее бу́дет земли́ Содо́мстей и Гомо́ррстей в день су́дный, не́же гра́ду тому́.</p> <p>Се Аз посыла́ю вас я́ко о́вцы посреде́ волко́в, бу́дите у́бо му́дри я́ко змия́, и це́ли я́ко го́лубие.</p> <p>Внемли́те же от челове́к, предадя́т бо вы на со́нмы, и на собо́рищах их бию́т вас.</p> <p>И пред влады́ки же и цари́ веде́ни бу́дете Мене́ ра́ди, во свиде́тельство им и язы́ком.</p> <p>Егда́ же предаю́т вы, не пецы́теся, ка́ко или́ что возглаго́лете: даст бо ся вам в той час, что возглаго́лете.</p> <p>Не вы бо бу́дете глаго́лющии, но Дух Отца́ ва́шего глаго́ляй в вас.</p> <p>Преда́ст же брат бра́та на смерть и оте́ц ча́до, и воста́нут ча́да на роди́тели и убию́т их.</p> <p>И бу́дете ненави́дими все́ми и́мени Моего́ ра́ди. Претерпе́вый же до конца́, той спасе́н бу́дет.</p> <p>Егда́ же го́нят вы во гра́де сем, бе́гайте в други́й. Ами́нь бо, глаго́лю вам, не и́мате сконча́ти гра́ды Изра́илевы, до́ндеже прии́дет Сын Челове́ческий.</p> <p>Несть учени́к над учи́телем свои́м, ниже́ раб над господи́ном свои́м.</p> <p>Довле́ет ученику́, да бу́дет я́ко учи́тель его́, и раб я́ко госпо́дь его́. А́ще господи́на до́му веельзеву́ла нареко́ша, кольми́ па́че дома́шния его́?</p> <p>Не убо́йтеся у́бо их, ничто́же бо есть покрове́но, е́же не откры́ется, и та́йно, е́же не уве́дено бу́дет.</p> <p>Е́же глаго́лю вам во тме, рцы́те во све́те: и е́же во у́ши слы́шите, пропове́дите на кро́вех.</p> <p>И не убо́йтеся от убива́ющих те́ло, ду́шу же не могу́щих уби́ти, убо́йтеся же па́че могу́щаго и ду́шу и те́ло погуби́ти в гее́нне.</p> <p>Не две ли пти́це цени́теся еди́ному асса́рию? {Мелкая монета.}И ни еди́на от нею́ паде́т на земли́ без Отца́ ва́шего.</p> <p>Вам же и вла́си главни́и вси изочте́ни суть.</p> <p>Не убо́йтеся у́бо, мно́зех птиц лу́чши есте́ вы.</p> <p>Всяк и́же испове́сть Мя пред челове́ки, испове́м его́ и Аз пред Отце́м Мои́м, и́же на небесе́х.</p> <p>А и́же отве́ржется Мене́ пред челове́ки, отве́ргуся его́ и Аз пред Отце́м Мои́м, и́же на небесе́х.</p> <p>Не мни́те, я́ко приидо́х воврещи́ ми́р на зе́млю: не приидо́х воврещи́ ми́р, но мечь:</p> <p>Приидо́х бо разлучи́ти челове́ка на отца́ своего́, и дщерь на ма́терь свою́, и неве́сту на свекро́вь свою́.</p> <p>И врази́ челове́ку дома́шнии его́.</p> <p>И́же лю́бит отца́ или́ ма́терь па́че Мене́, несть Мене́ досто́ин, и и́же лю́бит сы́на или́ дщерь па́че Мене́, несть Мене́ досто́ин,</p> <p>И и́же не прии́мет креста́ своего́ и вслед Мене́ гряде́т, несть Мене́ досто́ин.</p> <p>Обреты́й ду́шу свою́ погуби́т ю́, а и́же погуби́т ду́шу свою́ Мене́ ра́ди, обря́щет ю́.</p> <p>И́же вас прие́млет, Мене́ прие́млет, и и́же прие́млет Мене́, прие́млет Посла́вшаго Мя.</p> <p>Прие́мляй проро́ка во и́мя проро́че, мзду проро́чу прии́мет, и прие́мляй пра́ведника во и́мя пра́ведниче, мзду пра́ведничу прии́мет.</p> <p>И и́же а́ще напои́т еди́наго от ма́лых сих ча́шу студены́ воды́ то́кмо, во и́мя ученика́, ами́нь глаго́лю вам, не погуби́т мзды своея́.</p> </div>
  <div class="glava" id="glava-11" style="display: none;"> <h1>От Матфе́я, глава 11</h1> <p>И бысть, егда́ соверши́ Иису́с запове́дая обемана́десяте ученико́ма Свои́ма, пре́йде отту́ду учи́ти и пропове́дати во гра́дех их.</p> <p>Иоа́нн же слы́шав во узи́лищи дела́ Христо́ва, посла́ два от учени́к свои́х,</p> <p>Рече́ Ему́: Ты ли еси́ Гряды́й, или́ ино́го ча́ем?</p> <p>И отвеща́в Иису́с рече́ им: ше́дша возвести́та Иоа́ннови, я́же слы́шита и ви́дита.</p> <p>Слепи́и прозира́ют и хро́мии хо́дят, прокаже́ннии очища́ются и глуси́и слы́шат, ме́ртвии востаю́т и ни́щии благовеству́ют.</p> <p>И блаже́н есть, и́же а́ще не соблазни́тся о Мне.</p> <p>Те́ма же исходя́щема, нача́т Иису́с наро́дом глаго́лати о Иоа́нне: чесо́ изыдо́сте в пусты́ню ви́дети? Трость ли ве́тром коле́блему?</p> <p>Но чесо́ изыдо́сте ви́дети? Челове́ка ли в мя́гки ри́зы облече́нна? Се, и́же мя́гкая нося́щии, в доме́х ца́рских суть.</p> <p>Но чесо́ изыдо́сте ви́дети? Проро́ка ли? Ей, глаго́лю вам, и ли́шше проро́ка.</p> <p>Сей бо есть, о не́мже есть пи́сано: се Аз посыла́ю А́нгела Моего́ пред лице́м Твои́м, и́же угото́вит путь Твой пред Тобо́ю.</p> <p>Ами́нь глаго́лю вам, не воста́ в рожде́нных жена́ми бо́лий Иоа́нна Крести́теля, мний же во Ца́рствии Небе́снем бо́лий его́ есть.</p> <p>От дний же Иоа́нна Крести́теля досе́ле Ца́рствие Небе́сное ну́дится, {с ну́ждею восприе́млется}и ну́ждницы восхища́ют е́.</p> <p>Вси бо проро́ки и зако́н до Иоа́нна прореко́ша.</p> <p>И а́ще хо́щете прия́ти, той есть Илиа́ хотя́й приити́.</p> <p>Име́яй у́ши слы́шати да слы́шит.</p> <p>Кому́ же уподо́блю род сей? Подо́бен есть де́тем седя́щим на то́ржищих, и возглаша́ющим друго́м свои́м,</p> <p>И глаго́лющим: писка́хом вам, и не пляса́сте, пла́кахом вам, и не рыда́сте.</p> <p>Прии́де бо Иоа́нн ни яды́й, ни пия́й, и глаго́лют: бе́са и́мать.</p> <p>Прии́де Сын Челове́ческий яды́й и пия́й, и глаго́лют: се челове́к я́дца и винопи́йца, мытаре́м друг и гре́шником. И оправди́ся прему́дрость от чад свои́х.</p> <p>Тогда́ нача́т Иису́с поноша́ти градово́м, в ни́хже бы́ша мно́жайшия си́лы Его́, зане́ не пока́яшася:</p> <p>Го́ре тебе́, Хорази́не, го́ре тебе́, Вифсаи́до, я́ко а́ще в Ти́ре и Сидо́не бы́ша си́лы бы́ли бы́вшия в вас, дре́вле у́бо во вре́тищи и пе́пеле пока́ялися бы́ша.</p> <p>Оба́че глаго́лю вам Ти́ру и Сидо́ну отра́днее бу́дет в день су́дный, не́же вам.</p> <p>И ты, Капернау́ме, и́же до небе́с вознесы́йся, до а́да сни́деши, зане́ а́ще в Содо́мех бы́ша си́лы бы́ли бы́вшия в тебе́, пребы́ли у́бо бы́ша до дне́шняго дне.</p> <p>Оба́че глаго́лю вам, я́ко земли́ Содо́мстей отра́днее бу́дет в день су́дный, не́же тебе́.</p> <p>В то вре́мя отвеща́в Иису́с рече́: испове́даю Ти ся, О́тче, Го́споди небесе́ и земли́, я́ко утаи́л еси́ сия́ от прему́дрых и разу́мных и откры́л еси́ та младе́нцем.</p> <p>Ей, О́тче, я́ко та́ко бысть благоволе́ние пред Тобо́ю.</p> <p>Вся Мне предана́ суть Oтце́м Мои́м, и никто́же зна́ет Сы́на, то́кмо Oте́ц, ни Oтца́ кто зна́ет, то́кмо Сын, и ему́же а́ще во́лит Сын откры́ти.</p> <p>Прииди́те ко Мне вси тружда́ющиися и обремене́ннии, и Аз упоко́ю вы.</p> <p>Возми́те и́го Мое́ на sebé, и научи́теся от Мене́, я́ко кро́ток есмь и смире́н се́рдцем, и обря́щете поко́й душа́м ва́шим.</p> <p>И́го бо Мое́ бла́го, и бре́мя Мое́ легко́ есть.</p><h1>От Матфея, глава 12</h1> <p>В то вре́мя и́де Иису́с в суббо́ты сквозе́ се́яния, ученицы́ же Его́ взалка́ша и нача́ша востерза́ти кла́сы и я́сти.</p> <p>Фарисе́е же ви́девше ре́ша Ему́: се ученицы́ Твои́ творя́т, его́же не досто́ит твори́ти в суббо́ту.</p> <p>Он же рече́ им: не́сте ли чли, что сотвори́ Дави́д, егда́ взалка́ сам и су́щии с ним?</p> <p>Ка́ко вни́де в храм Бо́жий и хле́бы предложе́ния снеде́, и́хже не досто́йно бе ему́ я́сти, ни су́щим с ним, то́кмо иере́ем еди́ным?</p> <p>Или́ не́сте чли в зако́не, я́ко в суббо́ты свяще́нницы в це́ркви суббо́ты скверня́т и непови́нни суть?</p> <p>Глаго́лю же вам, я́ко це́ркве бо́ле есть зде.</p> <p>А́ще ли бы́сте ве́дали, что есть: ми́лости хощу́, а не же́ртвы, николи́же у́бо бы́сте осужда́ли непови́нных.</p> <p>Госпо́дь бо есть и суббо́ты Сын Челове́ческий.</p> <p>И преше́д отту́ду, прии́де на со́нмище {Синагога.}их.</p> <p>И се челове́к бе ту, ру́ку имы́й су́ху. И вопроси́ша Его́, глаго́люще: а́ще досто́ит в суббо́ты цели́ти? Да на Него́ возглаго́лют.</p> <p>Он же рече́ им: кто есть от вас челове́к, и́же и́мать овча́ еди́но, и а́ще впаде́тся в суббо́ты в я́му, не и́мет ли е́ и и́змет?</p> <p>Кольми́ у́бо лу́чше есть челове́к овча́те? Те́мже досто́ит в суббо́ты добро́ твори́ти.</p> <p>Тогда́ глаго́ла челове́ку: простри́ ру́ку твою́. И простре́, и утверди́ся цела́ я́ко друга́я.</p> <p>Фарисе́е же ше́дше сове́т сотвори́ша на него́, ка́ко Его́ погубя́т. Иису́с же разуме́в оты́де отту́ду.</p> <p>И по Нем идо́ша наро́ди мно́зи, и исцели́ их всех.</p> <p>И запрети́ им, да не я́ве Его́ творя́т.</p> <p>Я́ко да сбу́дется рече́нное Иса́ием проро́ком, глаго́лющим:</p> <p>Се О́трок Мой, Его́же изво́лих, Возлю́бленный Мой, Нань же благоволи́ душа́ Моя́. Положу́ дух Мой на Нем, и суд язы́ком возвести́т.</p> <p>Не пререче́т, ни возопие́т, ниже́ услы́шит кто на распу́тиих гла́са Его́.</p> <p>Тро́сти сокруше́нны не прело́мит и ле́на вне́мшася {Льна курящегося.}не угаси́т, до́ндеже изведе́т в побе́ду суд.</p> <p>И на и́мя Его́ язы́цы упова́ют.</p> <p>Тогда́ приведо́ша к Нему́ бесную́щася сле́па и не́ма, и исцели́ его́, я́ко слепо́му и немо́му глаго́лати и гля́дати.</p> <p>И дивля́хуся вси наро́ди глаго́люще: еда́ Сей есть Христо́с сын Дави́дов?</p> <p>Фарисе́е же слы́шавше ре́ша: Сей не изго́нит бе́сы, то́кмо о веельзеву́ле кня́зе бесо́встем.</p> <p>Ве́дый же Иису́с мы́сли их, рече́ им: вся́кое ца́рство разде́льшееся на ся запусте́ет, и всяк град или́ дом раздели́выйся на ся не ста́нет.</p> <p>И а́ще сатана́ сатану́ изго́нит, на ся раздели́лся есть: ка́ко у́бо ста́нет ца́рство его́?</p> <p>И а́ще Аз о веельзеву́ле изгоню́ бе́сы, сы́нове ва́ши о ком изго́нят? Сего́ ра́ди ти́и вам бу́дут судии́.</p> <p>А́ще ли же Аз о Ду́се Бо́жии изгоню́ бе́сы, у́бо пости́же на вас Ца́рствие Бо́жие.</p> <p>Или́ ка́ко мо́жет кто вни́ти в дом кре́пкаго и сосу́ды его́ расхи́тити, а́ще не пе́рвее свя́жет кре́пкаго, и тогда́ дом его́ расхи́тит?</p> <p>И́же несть со Мно́ю, на Мя есть, и и́же не собира́ет со Мно́ю, расточа́ет.</p> <p>Сего́ ра́ди глаго́лю вам: всяк грех и хула́ отпу́стится челове́ком, а я́же на Ду́ха хула́ не отпу́стится челове́ком.</p> <p>И и́же а́ще рече́т сло́во на Сы́на Челове́ческаго, отпу́стится ему́, а и́же рече́т на Ду́ха Свята́го, не отпу́стится ему́ ни в сий век, ни в бу́дущий.</p> <p>Или́ сотворите́ дре́во добро́ и плод его́ добр, или́ сотворите́ дре́во зло и плод его́ зол, от плода́ бо дре́во позна́но бу́дет.</p> <p>Порожде́ния ехи́днова, ка́ко мо́жете добро́ глаго́лати, зли су́ще? От избы́тка бо се́рдца уста́ глаго́лют.</p> <p>Благи́й челове́к от блага́го сокро́вища изно́сит блага́я, и лука́вый челове́к от лука́ваго сокро́вища изно́сит лука́вая.</p> <p>Глаго́лю же вам, я́ко вся́ко сло́во пра́здное, е́же а́ще реку́т челове́ци, воздадя́т о нем сло́во в день су́дный.</p> <p>От слове́с бо свои́х оправди́шися, и от слове́с свои́х осу́дишися.</p> <p>Тогда́ отвеща́ша не́цыи от кни́жник и фарисе́й, глаго́люще: Учи́телю, хо́щем от Тебе́ зна́мение ви́дети.</p> <p>Он же отвеща́в рече́ им: род лука́в и прелюбоде́й зна́мения и́щет, и зна́мение не да́стся ему́, то́кмо зна́мение Ио́ны проро́ка.</p> <p>Я́коже бо бе Ио́на во чре́ве ки́тове три дни и три но́щи, та́ко бу́дет и Сын Челове́ческий в се́рдцы земли́ три дни и три но́щи.</p> <p>Му́жие Ниневи́тстии воста́нут на суд с ро́дом сим и осу́дят его́, я́ко пока́яшася про́поведию Ио́ниною, и се бо́ле Ио́ны зде.</p> <p>Цари́ца ю́жская воста́нет на суд с ро́дом сим и осу́дит и я́ко прии́де от коне́ц земли́ слы́шати прему́дрость Соломо́нову, и се бо́ле Соломо́на зде.</p> <p>Егда́ же нечи́стый дух изы́дет от челове́ка, прехо́дит сквозе́ безво́дная ме́ста, ищя́ поко́я, и не обрета́ет.</p> <p>Тогда́ рече́т: возвращу́ся в дом мой, отню́дуже изыдо́х. И прише́д обря́щет пра́зден, помете́н и укра́шен.</p> <p>Тогда́ и́дет и по́ймет с собо́ю седмь ины́х духо́в люте́йших себе́, и вше́дше живу́т ту, и бу́дут после́дняя челове́ку тому́ го́рша пе́рвых. Та́ко бу́дет и ро́ду сему́ лука́вому.</p> <p>Еще́ же Ему́ глаго́лющу к наро́дом, се Ма́ти Его́ и бра́тия Его́ стоя́ху вне, и́щуще глаго́лати Ему́.</p> <p>Рече́ же не́кий Ему́: се Ма́ти Твоя́ и бра́тия Твоя́ вне стоя́т, хотя́ще глаго́лати Тебе́.</p> <p>Он же отвеща́в рече́ ко глаго́лющему Ему́: кто есть Ма́ти Моя́, и кто суть бра́тия Моя́?</p> <p>И просте́р ру́ку Свою́ на ученики́ Своя́, рече́: се ма́ти Моя́ и бра́тия Моя́.</p> <p>И́же бо а́ще сотвори́т во́лю Отца́ Моего́, И́же есть на небесе́х, той брат Мой, и сестра́, и ма́ти Ми есть.</p> </div>
  <div class="glava" id="glava-13" style="display: none;"> <h1>От Матфе́я, глава 13</h1> <p>В день же той изшед Иисус из дома, седяше при мори.</p> <p>И собрашася к Нему народ мнози, якоже Ему в корабль влезти и сести, и весь народ на брезе стояше.</p> <p>И глагола им притчами много, глаголя: се изыде сеяй, да сеет.</p> <p>И сеяющу ему, ова падоша при пути, и приидоша птицы и позобаша я.</p> <p>Другая же падоша на каменных, идеже не имаше земли много, и абие прозябоша, зане не имаше глубины земли.</p> <p>Солнцу же возсиявшу присвянуша, и зане не имяху корене, изсхоша.</p> <p>Другая же падоша в тернии, и взыде терние и подави их.</p> <p>Другая же падоша на земли добрей и даяху плод, ово убо сто, ово же шестьдесят, ово тридесять.</p> <p>Имеяй уши слышати да слышит.</p> <p>И приступивше ученицы [Его] рекоша Ему: почто притчами глаголеши им?</p> <p>Он же отвещав рече им: якоже вам дано есть разумети тайны Царствия Небеснаго, оным же не дано есть.</p> <p>Иже бо имать, дастся ему и преизбудет ему, а иже не имать, и еже имать, возмется от него.</p> <p>Сего ради в притчах глаголю им, якоже видяще не видят, и слышаще не слышат, ни разумеют.</p> <p>И сбывается в них пророчество Исаиино, глаголющее: слухом услышите, и не имате разумети, и зряще узрите, и не имате видети.</p> <p>Отолсте бо сердце людей сих, и ушима тяжко слышаша, и очима своими смежиша, да не когда узрят очима, и ушима услышат, и сердцем уразумеют, и обратятся, и изцелю их.</p> <p>Ваша же блаженна очеса, якоже видят, и уши ваши, якоже слышат.</p> <p>Амин бо глаголю вам, якоже мнози пророци и праведницы вожделеша видети, якоже видите, и не видеша, и слышати, якоже слышите, и не слышаша.</p> <p>Вы же услышите притчу сеяющего.</p> <p>Всякому слышащему слово Царствия и не разумевающу, приходит лукавый и восхищает всеянное в сердце его, сие есть, [иже] при пути сеянное.</p> <p>А на камени сеянное, сие есть слышай слово и абие с радостию приемлет е;</p> <p>Не имать же корене в себе, но привременен есть, бывши же печали или гонению словесе ради, абие соблажняется.</p> <p>А сеянное в тернии, се есть слышай слово, и печаль века сего и лесть богатства подавляет слово, и без плода бывает.</p> <p>А сеянное на добрей земли, се есть слышай слово и разумевающий, иже убо плод приносит и творит ово сто, ово же шестьдесят, ово тридесять.</p> <p>Ину притчу предложи им, глаголя: уподобися Царствие Небесное человеку, сеявшу доброе семя на селении {Поле.}своем.</p> <p>Спяшим же человеком, прииде враг его и всея плевелы посреде пшеницы и отыде.</p> <p>Егда же прозябе трава и плод сотвори, тогда явишася и плевелие.</p> <p>Пришедше же раби господина, реша ему: господи, не доброе ли семя сеял еси на селении [твоем]? Откуду убо имать плевелы?</p> <p>Он же рече им: враг человек сие сотвори. Раби же реша ему: хощеши ли убо, да шедше исплевем я?</p> <p>Он же рече [им]: ни, да не когда восторгающе плевелы, восторгнете купно с ними [и] пшеницу.</p> <p>Оставите расти обое купно до жатвы, и во время жатвы реку жателем: собери пле́велы и свяжи их в снопы, якоже сожещи я, а пшеницу собери в житницу мою.</p> <p>Ину притчу предложи им, глаголя: подобно есть Царствие Небесное зерну горушичну, еже взем человек всея на селении своем.</p> <p>Еже малейше убо есть от всех семен, егда же возрасте, бо́лее [всех] зелей есть и бывает дре́во, якоже приити птицам небесным и вита́ти на ветвех его.</p> <p>Ину притчу глагола им: подобно есть Царствие Небесное квасу, иже вземши жена скры в мучных сатах три, до́ндеже вскисо́ша вся.</p> <p>Сия вся глагола Иисус в притчах народом, и без притчи ничесоже глаголаше к ним.</p> <p>Яко да сбудется рече́нное пророком, глаголющим: отве́рзу в притчах уста́ Моя, отры́гну сокрове́нная от сложе́ния міра.</p> <p>Тогда оста́вль народы, прииде в дом Иисус. И приступиша к Нему ученицы Его, глаголюще: скажи нам притчу пле́вел сельных.</p> <p>Он же отвещав рече им: сеявший доброе семя есть Сын Человеческий,</p> <p>А село есть міръ. Доброе же семя, си́и суть сы́нове Царствия, а пле́велие суть сы́нове неприя́зненнии,</p> <p>А враг все́явый их есть диа́вол, а жа́тва кончи́на ве́ка есть, а жа́тели А́нгели суть.</p> <p>Я́коже у́бо собира́ют пле́велы и огне́м сожига́ют, та́ко бу́дет в сконча́ние ве́ка сего́.</p> <p>По́слет Сын Человеческий А́нгелы Своя, и соберу́т от Царствия Его́ вся соблазны и творя́щия беззако́ние;</p> <p>И вве́ргут их в пещь о́гненну, ту бу́дет плачь и скре́жет зубо́м.</p> <p>Тогда пра́ведницы просветя́тся якоже со́лнце в Ца́рствии Отца́ их. Име́яй у́ши слышати да слышит.</p> <p>Па́ки подо́бно есть Ца́рствие Небе́сное сокро́вищу сокрове́ну на селении, е́же обре́т челове́к скры, и от ра́дости его́ и́дет, и вся, ели́ка и́мать, продае́т, и купу́ет село́ то.</p> <p>Па́ки подо́бно есть Ца́рствие Небе́сное челове́ку купцу, и́щущу до́брыя би́серы,</p> <p>И́же обре́т еди́н многоце́нен би́сер, шед продаде́ вся, ели́ка имя́ше, и купи́ его́.</p> <p>Па́ки подо́бно есть Ца́рствие Небе́сное не́воду вве́ржену в мо́ре и от вся́каго ро́да собра́вшу,</p> <p>И́же егда́ испо́лнися, извлеко́ша и на край, и се́дше избра́ша до́брыя в сосу́ды, а злы́я изверго́ша вон.</p> <p>Та́ко бу́дет в сконча́ние ве́ка: изы́дут А́нгели, и отлуча́т злы́я от среды́ пра́ведных,</p> <p>И вве́ргут их в пещь о́гненную, ту бу́дет плачь и скре́жет зубо́м.</p> <p>Глаго́ла им Иису́с: разуме́сте ли сия́ вся? Глаго́лаша Ему́: ей, Го́споди.</p> <p>Он же рече́ им: сего́ ра́ди всяк кни́жник, научи́вся Ца́рствию Небе́сному, подо́бен есть челове́ку домови́ту, и́же изно́сит от сокро́вища своего́ но́вая и ве́тхая.</p> <p>И бысть, егда́ сконча́ Иису́с при́тчи сия́, пре́йде отту́ду.</p> <p>И прише́д во оте́чествие Свое́,уча́ше их на со́нмищи их, якоже диви́тися им и глаго́лати: отку́ду Сему́ прему́дрость сия́ и си́лы?</p> <p>Не Сей ли есть текто́нов сын? Не Ма́ти ли Его́ нарица́ется Мариа́м, и бра́тия Его́ Иа́ков и Иоси́й, и Си́мон и Иу́да?</p> <p>И сестры́ Его́ не вся ли в нас суть? Отку́ду у́бо Сему́ сия́ вся?</p> <p>И блажня́хуся о Нем. Иису́с же рече́ им: несть проро́к без че́сти, то́кмо во оте́чествии свое́м и в дому́ свое́м.</p> <p>И не сотвори́ ту сил мно́ги за неве́рство их.</p> <h1>От Матфея, глава 14</h1> <p>В то вре́мя услы́шав И́род четвертовла́стник слух Иису́сов,</p> <p>И рече́ отроко́м свои́м: Сей есть Иоа́нн Крести́тель, той воскре́се от ме́ртвых, и сего́ ра́ди си́лы де́ются о нем.</p> <p>И́род бо есмь Иоа́нна, связа́ его́, и всади́ в темни́цу, Иродиа́ды ра́ди жены́ Фили́ппа бра́та своего́.</p> <p>Глаго́лаше бо ему́ Иоа́нн: не досто́ит ти име́ти ея́.</p> <p>И хотя́ше его́ уби́ти, убоя́ся наро́да, зане́ я́ко проро́ка его́ име́яху.</p> <p>Дни же бы́вшу рождества́ И́родова, пляса́ дщи Иродиа́дина посреде́, и угоди́ И́родови.</p> <p>Те́мже и с кля́твою изрече́ ей да́ти, его́же а́ще воспро́сит.</p> <p>Она́ же нава́ждена ма́терию свое́ю, даждь ми, рече́, зде на блю́де главу́ Иоа́нна Крести́теля.</p> <p>И печа́лен бысть царь, кля́твы же ра́ди, и за возлежа́щих с ним, повеле́ да́ти ей.</p> <p>И посла́в усе́кну Иоа́нна в темни́це.</p> <p>И принесо́ша главу́ его́ на блю́де, и да́ша деви́це, и отнесе́ ма́тери свое́й.</p> <p>И присту́пльше ученицы́ его́, взя́ша те́ло его́, и погребо́ша е́, и прише́дше возвести́ша Иису́сови.</p> <p>И слы́шав Иису́с оты́де отту́ду в корабли́, в пу́сто ме́сто еди́н.</p> <p>И слы́шавше наро́ди, по Нем идо́ша пе́ши от градо́в.</p> <p>И изше́д Иису́с ви́де мног наро́д, и милосе́рдова о них, и исцели́ неду́жныя их.</p> <p>По́зде же бы́вшу, приступи́ша к Нему́ ученицы́ Его́, глаго́люще: пу́сто есть ме́сто, и час уже́ мину́, отпусти́ наро́ды, да ше́дше в ве́си ку́пят бра́шна себе́.</p> <p>Иису́с же рече́ им: не тре́буют отити́, дади́те им вы я́сти.</p> <p>Они́ же глаго́лаша Ему́: не и́мамы зде то́кмо пять хлеб и две ры́бе.</p> <p>Он же рече́: принеси́те Ми их се́мо.</p> <p>И повеле́в наро́дом возлещи́ на траве́, и прие́м пять хлеб и о́бе ры́бе, воззре́в на не́бо, благослови́ и преломи́в даде́ ученико́м хле́бы, ученицы́ же наро́дом.</p> <p>И ядо́ша вси и насы́тишася, и взя́ша избы́тки укру́х, двана́десять ко́шя испо́лнь.</p> <p>Яду́щих же бе муже́й я́ко пять ты́сящ, ра́зве жен и дете́й.</p> <p>И а́бие пону́ди Иису́с ученики́ Своя́ вле́зти в кора́бль и вари́ти Его́ на о́ном полу́, до́ндеже отпу́стит наро́ды.</p> <p>И отпусти́в наро́ды, взы́де на гору́ еди́н помоли́тися.</p> <p>По́зде же бы́вшу, еди́н бе ту.</p> <p>Кора́бль же бе посреде́ мо́ря вла́яся волна́ми, бе бо прoтивен ветр.</p> <p>В четве́ртую же стра́жу но́щи и́де к ним Иису́с, ходя́ по мо́рю.</p> <p>И ви́девше Его́ ученицы́ по мо́рю ходя́ща, смути́шася, глаго́люще, я́ко призра́к есть, и от стра́ха возопи́ша.</p> <p>А́бие же рече́ им Иису́с, глаго́ля: дерза́йте, Аз есмь, не бо́йтеся.</p> <p>Отвеща́в же Петр рече́: Го́споди, а́ще Ты еси́, повели́ ми приити́ к Тебе́ по вода́м.</p> <p>Он же рече́: прииди́.</p> <p>И изле́з из корабля́ Петр, хожда́ше по вода́м, приити́ ко Иису́сови.</p> <p>Ви́дя же ветр кре́пок, убоя́ся, и nauséн утопа́ти, возопи́, глаго́ля: Го́споди, спаси́ мя.</p> <p>И а́бие Иису́с просте́р ру́ку, ят его́ и глаго́ла ему́: малове́ре, почто́ усумне́лся еси́?</p> <p>И вле́зшема и́ма в кора́бль, преста́ ветр.</p> <p>Су́щии же в корабли́ прише́дше поклони́шася Ему́, глаго́люще: вои́стинну Бо́жий Сын еси́.</p> <p>И преше́дше приидо́ша в зе́млю Геннисаре́фскую.</p> <p>И позна́вше Его́ му́жие ме́ста того́, посла́ша во всю страну́ ту, и принесо́ша к Нему́ вся боля́щия.</p> <p>И моля́ху Его́, да то́кмо прико́снутся вскри́лию ри́зы Его́, и ели́цы прикосну́шася, спасе́ни бы́ша.</p> </div>   
  <div class="glava" id="glava-15" style="display: none;"> <h1>От Матфе́я, глава 15</h1> <p>Тогда́ приступи́ша ко Иису́сови и́же от Иерусали́ма кни́жницы и фарисе́е, глаго́люще:</p> <p>Почто́ ученицы́ Твои́ преступа́ют преда́ние ста́рец? Не умыва́ют бо рук свои́х, егда́ хлеб ядя́т.</p> <p>Он же отвеща́в рече́ им: почто́ и вы преступа́ете за́поведь Бо́жию за преда́ние ва́ше?</p> <p>Бог бо запове́да, глаго́ля: чти отца́ и ма́терь, и и́же злосло́вит отца́ или́ ма́терь, сме́ртию да у́мрет.</p> <p>Вы же глаго́лете: и́же а́ще рече́т отцу́ или́ ма́тери: дар, е́же а́ще от мене́ по́льзовался еси́.</p> <p>И да не почти́т отца́ своего́ или́ ма́тере. {своея́}И разори́сте за́поведь Бо́жию за преда́ние ва́ше.</p> <p>Лицеме́ри, до́бре проро́чествова о вас Иса́иа, глаго́ля:</p> <p>Приближа́ются Мне лю́дие си́и усты́ своими и устна́ми чтут Мя, се́рдце же их дале́че отстои́т от Мене́.</p> <p>Всу́е же чтут Мя, уча́ще уче́нием, за́поведем челове́ческим.</p> <p>И призва́в наро́ды, рече́ им: слы́шите и разуме́йте:</p> <p>Не входя́щее во уста́ скверни́т челове́ка, но исходя́щее изоу́ст, то скверни́т челове́ка.</p> <p>Тогда́ присту́пльше ученицы́ Его́, ре́ша Ему́: ве́си ли, я́ко фарисе́е слы́шавше сло́во соблазни́шася?</p> <p>Он же отвеща́в рече́: всяк сад, его́же не насади́ Оте́ц Мой Небе́сный, искорени́тся.</p> <p>Оста́вите их, вожди́ суть сле́пи слепце́м, слепе́ц же слепца́ а́ще во́дит, о́ба в я́му впаде́тася.</p> <p>Отвеща́в же Петр рече́ Ему́: скажи́ нам при́тчу сию́.</p> <p>Иису́с же рече́ [им]: едина́че {еще́}ли и вы без ра́зума есте́?</p> <p>Не у́ ли разумева́ете, я́ко вся́ко, е́же вхо́дит во уста́, во чре́во вмеща́ется и афедро́ном исхо́дит?</p> <p>Исходя́щая же изоу́ст, от се́рдца исхо́дят, и та скверня́т челове́ка.</p> <p>От се́рдца бо исхо́дят помышле́ния зла́я, уби́йства, прелюбодея́ния, любодея́ния, татьбы́, лжесвиде́тельства, хулы́.</p> <p>Сия́ суть скверня́щая челове́ка, а е́же неумове́нныма рука́ма я́сти, не скверни́т челове́ка.</p> <p>И изше́д отту́ду Иису́с, оты́де во страны́ Ти́рския и Сидо́нския.</p> <p>И се жена́ Ханане́йска, от преде́л тех изше́дши, возопи́ к Нему́ глаго́лющи: поми́луй мя, Го́споди, сы́не Дави́дов, дщи моя́ зле бесну́ется.</p> <p>Он же не отвеща́ ей словесе́. И присту́пльше ученицы́ Его́, моля́ху Его́, глаго́люще: отпусти́ ю́, я́ко вопие́т в след нас.</p> <p>Он же отвеща́в рече́: несмь по́слан, то́кмо ко овца́м поги́бшим до́му Изра́илева.</p> <p>Она́ же прише́дши поклони́ся Ему́, глаго́лющи: Го́споди, помози́ ми.</p> <p>Он же отвеща́в рече́: несть добро́ отя́ти хле́ба ча́дом и поврещи́ псом.</p> <p>Она́ же рече́: ей, Го́споди, и́бо и пси ядя́т от крупи́ц па́дающих от трапе́зы господе́й свои́х.</p> <p>Тогда́ отвеща́в Иису́с рече́ ей: о, же́но, ве́лия ве́ра твоя́, бу́ди тебе́ я́коже хо́щеши. И изцеле́ дщи ея́ от того́ часа́.</p> <p>И преше́д отту́ду Иису́с, прии́де на мо́ре Галиле́йское, и возше́д на гору́, се́де ту.</p> <p>И приступи́ша к Нему́ наро́ди мно́зи, иму́ще с собо́ю хромы́я, слепы́я, немы́я, бе́дныя и и́ны мно́ги, и приверго́ша их к нога́ма Иису́совыма, и исцели́ их.</p> <p>Я́коже наро́дом диви́тися, ви́дящим немы́я глаго́люща, бе́дныя здра́вы, хромы́я ходя́щя и слепы́я ви́дящя, и сла́вляху Бо́га Изра́илева.</p> <p>Иису́с же призва́в ученики́ Своя́, рече́ [им]: милосе́рдую о наро́де [сем], я́ко уже́ дни три приседя́т Мне и не и́мут чесо́ я́сти, и отпусти́ти их не я́дша не хощу́, да не ка́ко ослабе́ют на пути́.</p> <p>И глаго́лаша Ему́ ученицы́ Его́: отку́ду нам в пусты́ни хле́би толи́цы, я́ко да насы́тится толи́к наро́д?</p> <p>И глаго́ла им Иису́с: коли́ко хле́бы и́мате? Они́ же ре́ша: седмь, и ма́ло ры́биц.</p> <p>И повеле́ наро́дом возлещи́ на земли́.</p> <p>И прие́м седмь хле́бы и ры́бы, хвалу́ возда́в преломи́ и даде́ ученико́м Свои́м, ученицы́ же наро́дом.</p> <p>И ядо́ша вси и насы́тишася, и взя́ша избы́тки укру́х, седмь ко́шниц испо́лнь.</p> <p>Я́дших же бя́ше четы́ре ты́сящи муже́й, ра́зве жен и дете́й.</p> <p>И отпусти́в наро́ды, вле́зе в кора́бль и прии́де в преде́лы Магдали́нски.</p> <h1>От Матфея, глава 16</h1> И приступи́ша к Нему́ фарисе́е и саддуке́е, искуша́юще вопроси́ша Его́ зна́мение с небесе́ показа́ти им.<br> Он же отвеща́в рече́ им: ве́черу бы́вшу, глаго́лете, ве́дро, чермну́ет бо ся не́бо.<br> И у́тру, днесь зима́, чермну́ет бо ся дряселу́я не́бо. Лицеме́ри, лице́ у́бо небесе́ уме́ете разсужда́ти, зна́мений же времено́м не мо́жете искуси́ти.<br> Род лука́в и прелюбоде́йный зна́мения и́щет, и зна́мение не да́стся ему́, то́кмо зна́мение Ио́ны проро́ка. И оста́вль их, оты́де.<br> И преше́дше ученицы́ Его́ на он пол, забы́ша хле́бы взя́ти.<br> Иису́с же рече́ им: внемли́те и блюди́теся от ква́са фарисе́йска и саддуке́йска.<br> Они́ же помышля́ху в себе́, глаго́люще: я́ко хле́бы не взя́хом.<br> Разуме́в же Иису́с рече́ им: что мы́слите в себе́, малове́ри, я́ко хле́бы не взя́сте?<br> Не у́ ли разуме́ете, ниже́ по́мните пять хле́бы пяти́м ты́сящам, и коли́ко кош взя́сте?<br> Ни ли седмь хле́бы четы́рем ты́сящам, и коли́ко ко́шниц взя́сте?<br> Ка́ко не разуме́ете, я́ко не о хле́бех рех вам внима́ти, [но] от ква́са фарисе́йска и саддуке́йска?<br> Тогда́ разуме́ша, я́ко не рече́ храни́тися от ква́са хле́бнаго, но от уче́ния фарисе́йска и саддуке́йска.<br> Прише́д же Иису́с во страны́ Кесари́и Фили́пповы, вопроша́ше ученики́ Своя́, глаго́ля: кого́ Мя глаго́лют челове́ки бы́ти, Сы́на Челове́ческаго?<br> Они́ же ре́ша: о́ви у́бо Иоа́нна Крести́теля, ини́и же Илию́, друзи́и же Иереми́ю, или́ еди́наго от проро́к.<br> Глаго́ла им Иису́с: вы же кого́ Мя глаго́лете бы́ти?<br> Отвеща́в же Си́мон Петр рече́: Ты еси́ Христо́с, Сын Бо́га жива́го.<br> И отвеща́в Иису́с рече́ ему́: блаже́н еси́, Си́моне, вар Ио́на, я́ко плоть и кровь не яви́ тебе́, но Оте́ц Мой, и́же на Небесе́х.<br> И Аз же тебе́ глаго́лю, я́ко ты еси́ Петр, {Камень.}и на сем ка́мени сози́жду Це́рковь Мою́, и врата́ а́дова не одоле́ют ей.<br> И дам ти ключи́ Ца́рства Небе́снаго, и е́же а́ще свя́жеши на земли́, бу́дет свя́зано на Небесе́х, и е́же а́ще разреши́ши на земли́, бу́дет разреше́но на Небесе́х.<br> Тогда́ запрети́ Иису́с ученико́м Свои́м, да ни кому́же реку́т, я́ко Сей есть Иису́с Христо́с.<br> Отто́ле нача́т Иису́с ска́зовати ученико́м Свои́м, я́ко подоба́ет Ему́ ити́ во Иерусали́м и мно́го пострада́ти от ста́рец и архиере́й и кни́жник, и убие́ну бы́ти, и тре́тий день воста́ти.<br> И пое́м Его́ Петр, нача́т пререца́ти Ему́ глаго́ля: милосе́рд Ты, Го́споди, не и́мать бы́ти Тебе́ сие́.<br> Он же обра́щся рече́ Петро́ви: иди́ за Мно́ю, {Отойди от Меня.}сатано́, собла́зн Ми еси́, я́ко не мы́слиши я́же [суть] Бо́жия, но челове́ческая.<br> Тогда́ Иису́с рече́ ученико́м Свои́м: а́ще кто хо́щет по Мне ити́, да отве́ржется себе́ и во́змет крест свой и по Мне гряде́т.<br> И́же бо а́ще хо́щет ду́шу {Жизнь.}свою́ спасти́, погуби́т ю́, и и́же а́ще погуби́т ду́шу свою́ Мене́ ра́ди, обря́щет ю́.<br> Ка́я бо по́льза челове́ку, а́ще міръ весь приобря́щет, ду́шу же свою́ отщети́т? Или́ что даст челове́к изме́ну за ду́шу свою́?<br> Приити́ бо и́мать Сын Челове́ческий во сла́ве Отца́ Своего́ со А́нгелы Свои́ми, и тогда́ возда́ст кому́ждо по дея́нием его́.<br> Ами́нь глаго́лю вам, [я́ко] суть не́цыи от зде стоя́щих, и́же не и́мут вкуси́ти сме́рти, до́ндеже ви́дят Сы́на Челове́ческаго гряду́ща во Ца́рствии Свое́м.<br> </div>
  <div class="glava" id="glava-17" style="display: none;"> <h1>От Матфе́я, глава 17</h1> <p>И по днех шести́х, поя́т Иису́с Петра́ и Иа́кова и Иоа́нна бра́та его́, и возведе́ их на гору́ высоку́ еди́ны. И преобрази́ся пред ни́ми, и просвети́ся лице́ Его́ я́ко со́лнце, ри́зы же Его́ бы́ша белы́ я́ко свет. И се яви́стася им Моисе́й и Илиа́, с Ним глаго́люща. Отвеща́в же Петр рече́ [ко] Иису́сови: Го́споди, добро́ есть нам зде бы́ти, а́ще хо́щеши, сотвори́м зде три се́ни, Тебе́ еди́ну, и Моисе́ови еди́ну, и еди́ну Илии́. Еще́ [же] ему́ глаго́лющу, се о́блак све́тел осени́ их, и се глас из о́блака глаго́ля: Сей есть Сын Мой Возлю́бленный, о Не́мже благоволи́х, Того́ послу́шайте. И слы́шавше ученицы́, падо́ша ни́цы, и убоя́шася зело́. И присту́пль Иису́с, прикосну́ся их, и рече́: воста́ните, и не бо́йтеся. Возве́дше же о́чи свои́, никого́же ви́деша, то́кмо Иису́са еди́наго. И сходя́щим им с горы́, запове́да им Иису́с, глаго́ля: никому́же пове́дите виде́ния, до́ндеже Сын Челове́ческий из ме́ртвых воскре́снет. И вопроси́ша Его́ ученицы́ Его́, глаго́люще: что у́бо кни́жницы глаго́лют, я́ко Илии́ подоба́ет приити́ пре́жде? Иису́с же отвеща́в рече́ им: Илиа́ у́бо прии́дет пре́жде и устро́ит вся. Глаго́лю же вам, я́ко Илиа́ уже́ прии́де, и не позна́ша его́, но сотвори́ша о нем, ели́ка восхоте́ша, та́ко и Сын Челове́ческий и́мать пострада́ти от них. Тогда́ разуме́ша ученицы́, я́ко о Иоа́нне Крести́тели рече́ им. И прише́дшим им к наро́ду, приступи́ к Нему́ челове́к, кла́няяся Ему́, И глаго́ля: Го́споди, поми́луй сы́на моего́, я́ко на но́вы ме́сяцы бесну́ется и зле стра́ждет, мно́жицею бо па́дает во огнь и мно́жицею в во́ду. И приведо́х его́ ко ученико́м Твои́м, и не возмого́ша его́ исцели́ти. Отвеща́в же Иису́с рече́: о, ро́де неве́рный и развраще́нный, доко́ле бу́ду с ва́ми? Доко́ле терплю́ вас? Приведи́те Ми его́ се́мо. И запрети́ ему́ Иису́с, и изы́де из него́ бес, и изцеле́ о́трок от часа́ того́. Тогда́ присту́пльше ученицы́ Иису́сови еди́ному, ре́ша: почто́ мы не возмого́хом изгна́ти его́? Иису́с же рече́ им: за неве́рствие ва́ше. Ами́нь бо глаго́лю вам, а́ще и́мате ве́ру я́ко зе́рно гору́шно, рече́те горе́ сей: прейди́ отсю́ду та́мо, и пре́йдет, и ничто́же невозмо́жно бу́дет вам. Сей же род не исхо́дит, то́кмо моли́твою и посто́м. Живу́щим же им в Галиле́и, рече́ им Иису́с: пре́дан и́мать бы́ти Сын Челове́ческий в ру́це челове́ком, И убию́т Его́, и в тре́тий день воста́нет. И ско́рбни бы́ша зело́. Прише́дшим же им в Капернау́м, приступи́ша прие́млющии дидра́хма {Две драхмы — определенная дань на храм.}к Петро́ви и ре́ша: Учи́тель ваш не даст ли дидра́хма? Глаго́ля: ей. И егда́ вни́де в дом, предвари́ его́ Иису́с, глаго́ля: что ти мни́тся, Си́моне? Ца́рие зе́мстии от ки́их прие́млют да́ни или́ кинсо́н? {Цари земные с кого берут пошлины или подати?}От свои́х ли сыно́в, или́ от чужи́х? Глаго́ла Ему́ Петр: от чужи́х. Рече́ ему́ Иису́с: у́бо свобо́дни суть сы́нове. Но да не соблазни́м их, шед на мо́ре, ве́рзи у́дицу, и ю́же пре́жде и́меши ры́бу, возми́, и отве́рз уста́ ей, обря́щеши стати́р, {Четыре драхмы.}той взем даждь им за Мя и за ся.</p> <h1>От Матфея, глава 18</h1> <p>В той час приступи́ша ученицы́ ко Иису́су, глаго́люще: кто у́бо бо́лий есть в Ца́рствии Небе́снем? И призва́в Иису́с отроча́, поста́ви е́ посреде́ их, И рече́: ами́нь глаго́лю вам, а́ще не обратите́ся и бу́дете я́ко де́ти, не вни́дете в Ца́рство Небе́сное. И́же бо смири́тся я́ко отроча́ сие́, той есть бо́лий во Ца́рствии Небе́снем. И и́же а́ще прии́мет отроча́ таково́ во и́мя Мое́, Мене́ прие́млет, А и́же а́ще соблазни́т еди́наго ма́лых сих ве́рующих в Мя, у́не есть ему́, да обе́сится же́рнов осе́льский на вы́и его́, и пото́нет в пучи́не морсте́й. Го́ре міру от собла́зн, ну́жда бо есть приити́ собла́зном, оба́че го́ре челове́ку тому́, и́мже собла́зн прихо́дит. А́ще ли рука́ твоя́ или́ нога́ твоя́ соблажня́ет тя, отсецы́ ю́ и ве́рзи от себе́, добре́йше ти есть вни́ти в живо́т хро́му или́ бе́дну, {без руки́}не́жели две ру́це и две но́зе иму́щу вве́ржену бы́ти во огнь ве́чный. И а́ще о́ко твое́ соблажня́ет тя, изми́ е́ и ве́рзи от себе́, добре́йше ти есть со еди́нем о́ком в живо́т вни́ти, не́же две о́це иму́щу вве́ржену бы́ти в гее́нну о́гненную. Блюди́те, да не пре́зрите еди́наго [от] ма́лых сих, глаго́лю бо вам, я́ко А́нгели их на небесе́х вы́ну ви́дят лице́ Отца́ Моего́ Небе́снаго. Прии́де бо Сын Челове́ческий взыска́ти и спасти́ поги́бшаго. Что вам мни́тся? А́ще бу́дет не́коему челове́ку сто ове́ц, и заблу́дит еди́на от них, не оста́вит ли де́вятьдесят и де́вять в гора́х и шед и́щет заблу́ждшия? И а́ще бу́дет {приключи́тся}обрести́ ю́, ами́нь глаго́лю вам, я́ко ра́дуется о ней па́че, не́же о девяти́десятих и девяти́ незаблу́ждших. Та́ко несть во́ля пред Отце́м ва́шим Небе́сным, да поги́бнет еди́н от ма́лых сих. А́ще же согреши́т к тебе́ брат твой, иди́ и обличи́ его́ между́ тобо́ю и тем еди́нем. А́ще тебе́ послу́шает, приобре́л еси́ бра́та твоего́. А́ще ли тебе́ не послу́шает, пойми́ с собо́ю па́ки еди́наго или́ два, да при усте́х двою́ или́ трие́х свиде́телей ста́нет всяк глаго́л. А́ще же не послу́шает их, пове́ждь це́ркви, а́ще же и це́рковь преслу́шает, бу́ди тебе́ я́коже язы́чник и мыта́рь. Ами́нь бо глаго́лю вам, ели́ка а́ще свя́жете на земли́, бу́дут свя́зана на небеси́, и ели́ка а́ще разрешите́ на земли́, бу́дут разреше́на на небесе́х. Па́ки ами́нь глаго́лю вам, я́ко а́ще два от вас совеща́ета на земли́ о вся́кой ве́щи, е́же а́ще про́сита, бу́дет и́ма от Отца́ Моего́, И́же на небесе́х. Иде́же бо еста́ два или́ трие́ со́брани во и́мя Мое́, ту есмь посреде́ их. Тогда́ присту́пль к Нему́ Петр рече́: Го́споди, коль кра́ты а́ще согреши́т в мя брат мой, и отпущу́ ли ему́ до седмь крат? Глаго́ла ему́ Иису́с: не глаго́лю тебе́ до седмь крат, но до се́дмьдесят крат седмери́цею. Сего́ ра́ди уподо́бися Ца́рствие Небе́сное челове́ку царю́, и́же восхоте́ стяза́тися о словеси́ с рабы́ свои́ми. Наче́ншу же ему́ стяза́тися, приведо́ша ему́ еди́наго должника́ тмо́ю тала́нт. {Вес серебра.} Не иму́щу же ему́ возда́ти, повеле́ и госпо́дь его́ прода́ти, и жену́ его́, и ча́да, и вся, ели́ка име́яше, и отда́ти. Пад у́бо раб [той], кла́няшеся ему́, глаго́ля: го́споди, потерпи́ на мне, и вся ти возда́м. Милосе́рдовав же госпо́дь раба́ того́, прости́ его́ и долг отпусти́ ему́. Изше́д же раб той, обре́те еди́наго от клевре́т свои́х, и́же [бе] до́лжен ему́ стом пе́нязь, и ем его́ давля́ше, глаго́ля: отда́ждь ми, и́мже [ми] еси́ до́лжен. Пад у́бо клевре́т его́ на но́зе его́, моля́ше его́, глаго́ля: потерпи́ на мне, и вся возда́м ти. Он же не хотя́ше, но вед всади́ его́ в темни́цу, до́ндеже возда́ст до́лжное. Ви́девше же клевре́ти его́ бы́вшая, сжа́лиша си зело́ и прише́дше сказа́ша господи́ну своему́ вся бы́вшая. Тогда́ призва́в его́ господи́н его́, глаго́ла ему́: ра́бе лука́вый, весь долг он отпусти́х тебе́, поне́же умоли́ мя еси́, Не подоба́ше ли и тебе́ поми́ловати клевре́та твоего́, я́коже и аз тя поми́ловах? И прогне́вався госпо́дь его́, предаде́ его́ мучи́телем, до́ндеже возда́ст весь долг свой. Та́ко и Оте́ц Мой Небе́сный сотвори́т вам, а́ще не отпустите́ ко́ждо бра́ту своему́ от серде́ц ва́ших прегреше́ния их.</p> </div>
  <div class="glava" id="glava-19" style="display: none;"> <h1>От Матфе́я, глава 19</h1> <p>И бысть егда́ сконча́ Иису́с словеса́ сия́, пре́йде от Галиле́и и прии́де в преде́лы Иуде́йския об он пол Иорда́на. И по Нем идо́ша наро́ди мно́зи, и исцели́ их ту. И приступи́ша к Нему́ фарисе́е искуша́юще Его́ и глаго́лаша Ему́: а́ще досто́ит челове́ку пусти́ти жену́ свою́ по вся́кой вине́? Он же отвеща́в рече́ им: не́сте ли чли, я́ко Сотвори́вый искони́, му́жеский пол и же́нский сотвори́л я́ [есть]? И рече́: сего́ ра́ди оста́вит челове́к отца́ [своего́] и ма́терь и прилепи́тся [к] жене́ свое́й, и бу́дета о́ба в плоть еди́ну, Я́коже ктому́ не́ста два, но плоть еди́на. Е́же у́бо Бог сочета́, челове́к да не разлуча́ет. Глаго́лаша Ему́: что у́бо Моисе́й запове́да да́ти кни́гу распу́стную и отпусти́ти ю́? Глаго́ла им: я́ко Моисе́й по жестосе́рдию ва́шему повеле́ вам пусти́ти жены́ ва́ша, изнача́ла же не бысть та́ко. Глаго́лю же вам, я́ко и́же а́ще пу́стит жену́ свою́, ра́зве словесе́ прелюбоде́йна, и оже́нится ино́ю, прелюбы́ твори́т, и женя́йся пущени́цею прелюбы́ де́ет. Глаго́лаша Ему́ ученицы́ Его́: а́ще та́ко есть вина́ челове́ку с жено́ю, лу́чше [есть] не жени́тися. Он же рече́ им: не вси вмеща́ют словесе́ сего́, но и́мже дано́ [есть]. Суть бо скопцы́, и́же из чре́ва ма́терня роди́шася та́ко, и суть скопцы́, и́же скопи́шася от челове́к, и суть скопцы́, и́же искази́ша са́ми себе́ Ца́рствия ра́ди Небе́снаго. Моги́й вмести́ти да вмести́т. Тогда́ приведо́ша к Нему́ де́ти, да ру́це возложи́т на них и помо́лится, ученицы́ же запрети́ша им. Иису́с же рече́ [им]: оста́вите дете́й и не возбраня́йте им приити́ ко Мне, таковы́х бо есть Ца́рство Небе́сное. И возло́жь на них ру́це, оты́де отту́ду. И се, еди́н [не́кий] приступль рече́ Ему́: Учи́телю благи́й, что бла́го сотворю́, да и́мам живо́т ве́чный? Он же рече́ ему́: что Мя глаго́леши бла́га? Никто́же благ, то́кмо еди́н Бог. А́ще ли хо́щеши вни́ти в живо́т, соблюди́ за́поведи. Глаго́ла Ему́: ки́я? Иису́с же рече́: е́же не убие́ши, не прелюбы́ сотвори́ши, не укра́деши, не лжесвиде́тельствуеши. Чти отца́ и ма́терь, и возлю́биши и́скренняго твоего́ я́ко сам себе́. Глаго́ла Ему́ ю́ноша: вся сия́ сохрани́х от ю́ности моея́, что есмь еще́ не доконча́л? Рече́ ему́ Иису́с: а́ще хо́щеши соверше́н бы́ти, иди́, прода́ждь име́ние твое́ и даждь ни́щим, и име́ти и́маши сокро́вище на небеси́, и гряди́ вслед Мене́. Слы́шав же ю́ноша сло́во, оты́де скорбя́, бе бо име́я стяжа́ния мно́га. Иису́с же рече́ ученико́м Свои́м: ами́нь глаго́лю вам, я́ко неудо́бь бога́тый вни́дет в Ца́рствие Небе́сное. Па́ки же глаго́лю вам: удо́бее есть вельбу́ду сквозе́ иглины́ у́ши проити́, не́же бога́ту в Ца́рствие Бо́жие вни́ти. Слы́шавше же ученицы́ Его́, дивля́хуся зело́, глаго́люще: кто у́бо мо́жет спасе́н бы́ти? Воззре́в же Иису́с рече́ им: у челове́к сие́ не возмо́жно есть, у Бо́га же вся возмо́жна. Тогда́ отвеща́в Петр рече́ Ему́: се, мы оста́вихом вся и вслед Тебе́ идо́хом: что́ у́бо бу́дет нам? Иису́с же рече́ им: ами́нь глаго́лю вам, я́ко вы ше́дшии по Мне, в пакибытие́, егда́ ся́дет Сын Челове́ческий на престо́ле сла́вы Своея́, ся́дете и вы на двоюна́десяте престо́лу, судя́ще обемана́десяте коле́нома Изра́илевома: И всяк, и́же оста́вит дом, или́ бра́тию, или́ сестры́, или́ отца́, или́ ма́терь, или́ жену́, или́ ча́да, или́ се́ла, и́мене моего́ ра́ди, стори́цею прии́мет и живо́т ве́чный насле́дит: Мно́зи же бу́дут пе́рви после́днии, и после́дни пе́рвии.</p> <h1>От Матфея, глава 20</h1> <p>Подо́бно бо есть Ца́рствие Небе́сное челове́ку домови́ту, и́же изы́де ку́пно {зело́}у́тро ная́ти де́латели в виногра́д свой. И совеща́в с де́латели по пе́нязю на день, посла́ их в виногра́д свой. И изше́д в тре́тий час, ви́де и́ны стоя́щя на то́ржищи пра́здны. И тем рече́: иди́те и вы в виногра́д мой, и е́же бу́дет пра́вда, дам вам. Они́ же идо́ша. Па́ки же изше́д в шесты́й и девя́тый час, сотвори́ та́коже. Во еди́ный же на́десять час изше́д, обре́те други́я стоя́щя пра́здны и глаго́ла им: что зде стоите́ весь день пра́здни? Глаго́лаша ему́: я́ко никто́же нас ная́т. И глаго́ла им: иди́те и вы в виногра́д [мой], и е́же бу́дет пра́ведно, прии́мете. Ве́черу же бы́вшу, глаго́ла господи́н виногра́да к приста́внику своему́: призови́ де́латели и даждь им мзду, наче́н от после́дних до пе́рвых. И прише́дше и́же во единыйна́десять час, прия́ша по пе́нязю. Прише́дше же пе́рвии мня́ху вя́щше прия́ти, и прия́ша и ти́и по пе́нязю. Прие́мше же ропта́ху на господи́на, Глаго́люще, я́ко си́и после́днии еди́н час сотвори́ша, и ра́вны нам сотвори́л их еси́, поне́сшим тяготу́ дне и вар. Он же отвеща́в рече́ еди́ному их: дру́же, не оби́жу тебе́, не по пе́нязю ли совеща́ со мно́ю? Возми́ твое́ и иди́, хощу́ же и сему́ после́днему да́ти, я́коже и тебе́. Или́ несть ми леть сотвори́ти, е́же хощу́, во свои́х ми? А́ще о́ко твое́ лука́во есть, я́ко аз благ есмь? Та́ко бу́дут после́днии пе́рви, и пе́рвии после́дни, мно́зи бо суть зва́ни, ма́ло же избра́нных. И восходя́ Иису́с во Иерусали́м, поя́т обана́десять ученика́ еди́ны {осо́бь}на пути́ и рече́ им: Се восхо́дим во Иерусали́м, и Сын Челове́ческий пре́дан бу́дет архиере́ем и кни́жником, и осу́дят Его́ на смерть; И предадя́т Его́ язы́ком на поруга́ние и бие́ние и пропя́тие, и в тре́тий день воскре́снет. Тогда́ приступи́ к Нему́ ма́ти сы́ну Зеведе́ову с сыно́ма свои́ма, кла́няющися и прося́щи не́что от Него́. Он же рече́ ей: чесо́ хо́щеши? Глаго́ла Ему́: рцы, да ся́дета сия́ о́ба сы́на моя́, еди́н одесну́ю Тебе́, и еди́н ошу́юю Тебе́, во Ца́рствии Твое́м. Отвеща́в же Иису́с рече́: не ве́стася, чесо́ про́сита. Мо́жета ли пи́ти ча́шу, ю́же Аз и́мам пи́ти, или́ креще́нием, и́мже Аз креща́юся, крести́тися? Глаго́ласта Ему́: мо́жева. И глаго́ла и́ма: ча́шу у́бо Мою́ испие́та, и креще́нием, и́мже Аз креща́юся, крести́тися, а е́же се́сти одесну́ю Мене́ и ошу́юю Мене́, несть Мое́ да́ти, но и́мже угото́вася от Отца́ Моего́. И слы́шавше де́сять, негодова́ша о обою́ бра́ту. Иису́с же призва́в их, рече́: ве́сте, я́ко кня́зи язы́к госпо́дствуют и́ми, и вели́цыи облада́ют и́ми. Не та́ко же бу́дет в вас, но и́же а́ще хо́щет в вас вя́щший бы́ти, да бу́дет вам слуга́. И и́же а́ще хо́щет в вас бы́ти пе́рвый, бу́ди вам раб. Я́коже Сын Челове́ческий не прии́де, да послу́жат Ему́, но послужи́ти и да́ти ду́шу Свою́ избавле́ние за мно́гих. И исходя́щу Ему́ от Иерихо́на, по Нем и́де наро́д мног. И се два слепца́ седя́ща при пути́, слы́шавша, я́ко Иису́с мимохо́дит, возопи́ста, глаго́люща: поми́луй ны, Го́споди, Сы́не Дави́дов. Наро́д же запрети́ и́ма, да умолчи́та, о́на же па́че вопия́ста, глаго́люща: поми́луй ны, Го́споди, Сы́не Дави́дов. И воста́в Иису́с возгласи́ я́ и рече́: что хо́щета, да сотворю́ ва́ма? Глаго́ласта Ему́: Го́споди, да отве́рзетеся о́чи на́ю. Милосе́рдовав же Иису́с прикосну́ся о́чию и́ма, и а́бие прозре́ста и́ма о́чи, и по Нем идо́ста.</p> </div>
  <div class="glava" id="glava-21" style="display: none;"> <h1>От Матфе́я, глава 21</h1> <p>И егда́ прибли́жися Иису́с во Иерусали́м и приидо́ша в Вифсфаги́ю к горе́ Елео́нстей, тогда́ Иису́с посла́ два ученика́, Глаго́ля и́ма: иди́та в весь, я́же пря́мо ва́ма, и а́бие обря́щета осля́ привя́зано, и жребя́ с ним, отреши́вша приведи́та Ми. И а́ще ва́ма кто рече́т что, рече́та, я́ко Госпо́дь ею́ тре́бует, а́бие же по́слет я́. Сие́ же все бысть, да сбу́дется рече́нное проро́ком, глаго́лющим: Рцы́те дще́ри Сио́нове, се Царь твой гряде́т тебе́ кро́ток, и всед на осля́ и жребя́, сы́на подъяре́мнича. Ше́дша же ученика́ и сотво́рша, я́коже повеле́ и́ма Иису́с, Приведо́ста осля́ и жребя́, и возложи́ша верху́ ею́ ри́зы своя́, и все́де верху́ их. Мно́жайшии же наро́ди постила́ху ри́зы своя́ по пути́, друзи́и же ре́заху ве́тви от древ и постила́ху по пути́. Наро́ди же предходя́щии [ему́] и всле́дствующии зва́ху, глаго́люще: оса́нна {Спасение.}Сы́ну Дави́дову, благослове́н Гряды́й во и́мя Госпо́дне, оса́нна в вы́шних. И вше́дшу Ему́ во Иерусали́м, потрясе́ся весь град, глаго́ля: кто есть Сей? Наро́ди же глаго́лаху: Сей есть Иису́с Проро́к, и́же от Назаре́та Галиле́йска. И вни́де Иису́с в це́рковь Бо́жию и изгна́ вся продаю́щия и купу́ющия в це́ркви, и трапе́зы торжнико́м испрове́рже и седа́лища продаю́щих го́луби. И глаго́ла им: пи́сано есть, храм Мой храм моли́твы нарече́тся, вы же сотвори́сте и верте́п разбо́йником. И приступи́ша к Нему́ хро́мии и слепи́и в це́ркви, и исцели́ их. Ви́девше же архиере́е и кни́жницы чудеса́, я́же сотвори́, и о́троки зову́щя в це́ркви и глаго́лющя: оса́нна Сы́ну Дави́дову, негодова́ша. И ре́ша Ему́: слы́шиши ли, что си́и глаго́лют? Иису́с же рече́ им: ей, не́сте ли чли николи́же, я́ко изоу́ст младе́нец и ссу́щих соверши́л еси́ хвалу́? И оста́вль их, изы́де вон из гра́да в Вифа́нию и водвори́ся ту. У́тру же возвра́щься во град, взалка́. И узре́в смоко́вницу еди́ну при пути́, прии́де к ней, и ничто́же обре́те на ней, то́кмо ли́ствие еди́но, и глаго́ла ей: да николи́же от тебе́ плода́ бу́дет во ве́ки. И а́бие и́зсше смоко́вница. И ви́девше ученицы́ диви́шася, глаго́люще: ка́ко а́бие и́зсше смоко́вница? Отвеща́в же Иису́с рече́ им: ами́нь глаго́лю вам, а́ще и́мате ве́ру и не усумните́ся, не то́кмо смоко́вничное сотворите́, но а́ще и горе́ сей рече́те: дви́гнися и ве́рзися в мо́ре, бу́дет. И вся, ели́ка а́ще воспро́сите в моли́тве ве́рующе, прии́мете. И прише́дшу Ему́ в це́рковь, приступи́ша к Нему́ уча́щу архиере́е и ста́рцы людсти́и, глаго́люще: ко́ею вла́стию сия́ твори́ши? И кто Ти даде́ власть сию́? Отвеща́в же Иису́с рече́ им: вопрошу́ вы и Аз сло́во еди́но, е́же а́ще рече́те Мне, и Аз вам реку́, ко́ею вла́стию сия́ творю́. Креще́ние Иоа́нново отку́ду бе? С небесе́ ли, или́ от челове́к? Они́ же помышля́ху в себе́, глаго́люще: а́ще рече́м, с небесе́, рече́т нам: почто́ у́бо не ве́ровасте ему́? А́ще ли рече́м, от челове́к, бои́мся наро́да, вси бо и́мут Иоа́нна я́ко проро́ка. И отвеща́вше Иису́сови ре́ша: не ве́мы. Рече́ им и Той: ни Аз вам глаго́лю, ко́ею вла́стию сия́ творю́. Что же ся вам мнит? Челове́к не́кий имя́ше два сы́на, и прише́д к пе́рвому, рече́: ча́до, иди́ днесь, де́лай в виногра́де мое́м. Он же отвеща́в рече́: не хощу́, последи́ же раска́явся, и́де. И присту́пль к друго́му, рече́ та́коже. Он же отвеща́в рече́: аз, го́споди иду́, и не и́де. Кий от обою́ сотвори́ во́лю о́тчу? Глаго́лаша Ему́: пе́рвый. Глаго́ла им Иису́с: ами́нь глаго́лю вам, я́ко мытари́ и любоде́йцы варя́ют вы в Ца́рствии Бо́жии. Прии́де бо к вам Иоа́нн Крести́тель путе́м пра́ведным, и не ве́ровасте ему́, мытари́ же и любоде́йцы ве́роваша ему́, вы же ви́девше, не раска́ястеся последи́ ве́ровати ему́. И́ну при́тчу слы́шите. Челове́к не́кий бе домови́т, и́же насади́ виногра́д, и опло́том огради́ его́, и ископа́ в нем точи́ло, и созда́ столп, и вдаст и де́лателем, и оты́де. Егда́ же прибли́жися вре́мя плодо́в, посла́ рабы́ своя́ к де́лателем прия́ти плоды́ его́. И е́мше де́лателе рабы́ его́, о́ваго у́бо би́ша, о́ваго же уби́ша, о́ваго же ка́мением поби́ша. Па́ки посла́ и́ны рабы́ мно́жайшя пе́рвых, и сотвори́ша им та́коже. Последи́ же посла́ к ним сы́на своего́, глаго́ля: усрамя́тся сы́на моего́. Де́лателе же ви́девше сы́на, ре́ша в себе́: сей есть насле́дник, прииди́те, убие́м его́ и удержи́м достоя́ние его́. И е́мше его́ изведо́ша вон из виногра́да и уби́ша. Егда́ у́бо прии́дет господи́н виногра́да, что сотвори́т де́лателем тем? Глаго́лаша Ему́: злых зле погуби́т их, и виногра́д преда́ст ины́м де́лателем, и́же воздадя́т ему́ плоды́ во времена́ своя́. Глаго́ла им Иису́с: не́сте ли чли николи́же в Писа́ниих, ка́мень, его́же не в ряду́ сотвори́ша {не брего́ша}зи́ждущии, сей бысть во главу́ у́гла? От Го́спода бысть сие́, и есть ди́вно во о́чию ва́шею. Сего́ ра́ди глаго́лю вам, я́ко оты́мется от вас Ца́рствие Бо́жие и да́стся язы́ку творя́щему плоды́ его́. И пады́й на ка́мени сем сокруши́тся, а на не́мже паде́т, сотры́ет и́. И слы́шавше архиере́е и фарисе́е при́тчи Его́, разуме́ша, я́ко о них глаго́лет. И и́щуще Его́ я́ти, убоя́шася наро́да, поне́же я́ко Проро́ка Его́ име́яху.</p> <h1>От Матфея, глава 22</h1> <p>И отвещав Иисус, паки рече им в притчах, глаголя: Уподобися Царствие Небесное человеку царю, иже сотворил брачныя сыну своему.</p> <p>И послал рабы своя призвати званных на брачныя, и не хотящих приити.</p> <p>Паки послал ины рабы, глаголя: рцыте званным, се обед мой уготовах, юнцы мои и упитанная исколена, и вся готова, приидите на брачныя.</p> <p>Они же небрегше отыдоша, ов убо на село свое, ов же на купли своя.</p> <p>Прочии же емше рабы его, досадиха им и убиша их.</p> <p>И слышав царь той разгневася, и послав воя своя, погубил убиийцы оны и град их зажже.</p> <p>Тогда глагола рабом своим: брак убо готов есть, званныя же не были достойни.</p> <p>Идите убо на исхождения путия, и елицех аще обрящете, призовите на брачныя.</p> <p>И изшедше раби они на распутия, собраша всех, елицех обретоша, злыя же и добрыя, и исполнишася брак возлежащих.</p> <p>Вшед же царь видети возлежащих, виде ту человека не облечена во одеяние брачное.</p> <p>И глагола ему: друге, како вшел еси сеемо не имея одеяния брачного?</p> <p>Он же умолчал.</p> <p>Тогда рече царь слугам: связавше ему руки и ноги, возмите его и вверзите во тму кромешнюю, ту будет плачь и скрежет зубом.</p> <p>Многие бо суть звани, мало же избранных.</p> <p>Тогда шедше фарисее, совет приемше, яко да обольстят Его словом.</p> <p>И посылают к Нему ученики своя со иродианами, глаголяще: Учитель, вемы, яко истинен еси, и пути Божию воистину учиши, и нерадиши ни о комже, не зриши бо на лице человеком.</p> <p>Рцы убо нам, что Ти ся мнит? Достойно ли есть дати кинсон кесареви, или ни?</p> <p>Разумев же Иисус лукавство их, рече: что Мя искушаeтe, лицемери?</p> <p>Покажите Ми златицу кинсонную.</p> <p>Они же принесоша Ему пенязь.</p> <p>И глагола им: чий облик сей и написание?</p> <p>И глаголаша Ему: кесарев.</p> <p>Тогда глагола им: воздадите убо кесарева кесареви, и Божия Богу.</p> <p>И слышавше дивишася, и оставльше Его отыдоша.</p> <p>В той день приступиша к Нему саддукее, иже глаголют не быть воскресению, и вопросиша Его, глаголяще: Учитель, Моисей рече, аще кто умрет не имея чад, да поимет брат его жену его и воскресит семя брата своего.</p> <p>Беша же в нас седмь братья, и первый оженся умре, и не имея семене, оставил жену свою брату своему.</p> <p>Такожде же и второй, и третий, даже до седмого.</p> <p>Последи же всех умре и жена.</p> <p>В воскресении убо, кoтoрaгo от седмих будет жена? Вси бо имаша ю.</p> <p>Отвещав же Иисус рече им: прельщаeтeся, не ведуще Писания, ни силы Божия.</p> <p>В воскресении бо ни женятся, ни посягают, но яко Ангели Божии на небеси суть.</p> <p>О воскресении же мертвых несте ли чли рече Богом, глаголящим: Аз есмь Бог Авраамов, и Бог Исааков, и Бог Иаковль?</p> <p>Несть Бог Бог мертвых, но Бог живых.</p> <p>И слышав народ дивляхуся о учении Его.</p> <p>Фарисее же слышавше, яко посрами саддукеи, собрашася вкупе.</p> <p>И вопроси единый от них законоучитель, искушая Его и глаголя: Учитель, какая заповедь больши есть в законе?</p> <p>Иисус же рече ему: возлюбиши Господа Бога твоего всем сердцем твоим, и всею душею твоею, и всею мыслию твоею.</p> <p>Сия есть первая и большая заповедь.</p> <p>Втора же подобна ей: возлюбиши и искреннего твоего яко сам себе.</p> <p>В сию обою заповедию весь закон и пророци висят.</p> <p>Собраном же фарисеом, вопроси их Иисус, глаголя: Что ся вам мнит о Христе?</p> <p>Чий есть Сын?</p> <p>Глаголаша Ему: Давидов.</p> <p>Глагола им: како убо Давид Духом Господа Его нарицает, глаголя: Рече Господь Господеви моему, седи одесную Мене, дондеже положу враги Твоя подножие ногама Твоима?</p> <p>Аще убо Давид нарицает Его Господа, како сын ему есть?</p> <p>И никтоже могаше отвещати Ему словесе, ниже смея кто от того дне вопросити Его ктому.</p> </div>
  <div class="glava" id="glava-23" style="display: none;"> <h1>От Матфе́я, глава 23</h1> <p>Тогда́ Иису́с глаго́ла к наро́дом и ученико́м Свои́м,</p> <p>Глаго́ля: на Моисе́ове седа́лищи седо́ша кни́жницы и фарисе́е.</p> <p>Вся у́бо, ели́ка а́ще реку́т вам блюсти́, соблюда́йте и твори́те, по дело́м же их не твори́те. Глаго́лют бо, и не творя́т.</p> <p>Связу́ют бо бремена́ тя́жка и бе́дне носи́ма, и возлага́ют на плеща́ челове́ческа, пе́рстом же свои́м не хотя́т дви́гнути их.</p> <p>Вся же дела́ своя́ творя́т, да ви́дими бу́дут челове́ки, разширя́ют же храни́лища {Повязки на лбу и на руках со словами из закона.}своя́ и велича́ют воскри́лия {Знаки особого благочестия на одежде фарисеев.}риз свои́х.</p> <p>Лю́бят же преждевозлега́ния на ве́черях, и преждеседа́ния на со́нмищах,</p> <p>И целова́ния на то́ржищах, и зва́тися от челове́к: учи́телю, учи́телю.</p> <p>Вы же не нарица́йтеся учи́тели, еди́н бо есть ваш Учи́тель, Христо́с, вси же вы бра́тия есте́.</p> <p>И отца́ не зови́те себе́ на земли́, еди́н бо есть Оте́ц ваш, И́же на небесе́х.</p> <p>Ниже́ нарица́йтеся наста́вницы, еди́н бо есть Наста́вник ваш, Христо́с.</p> <p>Бо́лий же в вас да бу́дет вам слуга́.</p> <p>И́же бо вознесе́тся, смири́тся, и смиря́яйся вознесе́тся.</p> <p>Го́ре вам, кни́жницы и фарисе́е, лицеме́ри, я́ко снеда́ете до́мы вдови́ц, и вино́ю дале́че моли́твы творя́ще, {и лицеме́рно на до́лзе моли́твы творите́}сего́ ра́ди ли́шшее прии́мете осужде́ние.</p> <p>Го́ре вам, кни́жницы и фарисе́е, лицеме́ри, я́ко затворя́ете Ца́рствие Небе́сное пред челове́ки, вы бо не вхо́дите, ни входя́щих оставля́ете вни́ти.</p> <p>Го́ре вам, кни́жницы и фарисе́е, лицеме́ри, я́ко прехо́дите мо́ре и су́шу, сотвори́ти еди́наго прише́льца, и егда́ бу́дет, твори́те его́ сы́на гее́нны сугу́бейша вас.</p> <p>Го́ре вам, вожди́ слепи́и, глаго́лющии, и́же а́ще клене́тся це́рковию, ничесо́же есть, а и́же клене́тся зла́том церко́вным, до́лжен есть.</p> <p>Бу́и и слепи́и, ко́е бо бо́ле есть, зла́то ли, или́ це́рковь, святя́щая зла́то?</p> <p>И и́же а́ще клене́тся олтаре́м, ничесо́же есть, а и́же клене́тся да́ром, и́же верху́ его́, до́лжен есть.</p> <p>Бу́и и слепи́и, что бо бо́ле, дар ли, или́ олта́рь, святя́й дар?</p> <p>И́же у́бо клене́тся олтаре́м, клене́тся им и Су́щим верху́ его́.</p> <p>И и́же клене́тся це́рковию, клене́тся ею́ и Живу́щим в ней.</p> <p>И клены́йся небесе́м клене́тся Престо́лом Бо́жиим и Седя́щим на нем.</p> <p>Го́ре вам, кни́жницы и фарисе́е, лицеме́ри, я́ко одеся́тствуете мя́тву и копр и ки́мин, и оста́висте вя́щшая зако́ну, суд и ми́лость и ве́ру, сия́ же подоба́ше твори́ти, и о́нех не оставля́ти.</p> <p>Вожди́ слепи́и, оцежда́ющии комары́, вельблу́ды же пожира́юще.</p> <p>Го́ре вам, кни́жницы и фарисе́е лицеме́ри, я́ко очища́ете вне́шнее сткля́ницы и блю́да, внутрью́ду же суть по́лни хище́ния и непра́вды.</p> <p>Фарисе́е слепы́й, очи́сти пре́жде вну́треннее сткля́ницы и блю́да, да бу́дет и вне́шнее и́ма чи́сто.</p> <p>Го́ре вам, кни́жницы и фарисе́е, лицеме́ри, я́ко подо́битеся гробо́м пова́пленым, и́же внеу́ду у́бо явля́ются красны́, внутрью́ду же по́лни суть косте́й ме́ртвых и вся́кия нечистоты́.</p> <p>Та́ко и вы, внеу́ду у́бо явля́етеся челове́ком пра́ведни, внутрью́ду же есте́ по́лни лицеме́рия и беззако́ния.</p> <p>Го́ре вам, кни́жницы и фарисе́е, лицеме́ри, я́ко зи́ждете гро́бы проро́ческия, и кра́сите ра́ки пра́ведных,</p> <p>И глаго́лете: а́ще бы́хом бы́ли во дни оте́ц на́ших, не бы́хом у́бо о́бщницы им бы́ли в кро́ви проро́к.</p> <p>Те́мже са́ми свиде́тельствуете себе́, я́ко сы́нове есте́ изби́вших проро́ки.</p> <p>И вы испо́лните ме́ру оте́ц ва́ших.</p> <p>Змия́, порожде́ния ехи́днова, ка́ко убежите́ от суда́ огня́ гее́нскаго?</p> <p>Сего́ ра́ди, се Аз послю́ к вам проро́ки и прему́дры и кни́жники, и от них убие́те и ра́спнете, и от них бие́те на со́нмищах ва́ших, и изжене́те от гра́да во град.</p> <p>Я́ко да прии́дет на вы вся́ка кровь пра́ведна, пролива́емая на земли́, от кро́ве А́веля пра́веднаго до кро́ве Заха́рии сы́на Варахи́ина, его́же уби́сте между́ це́рковию и олтаре́м.</p> <p>Ами́нь глаго́лю вам, я́ко прии́дут вся сия́ на род сей.</p> <p>Иерусали́ме, Иерусали́ме, изби́вый проро́ки и ка́мением побива́яй по́сланныя к тебе́, колькра́ты восхоте́х собра́ти ча́да твоя́, я́коже собира́ет ко́кош птенцы́ своя́ под криле́, и не восхоте́сте?</p> <p>Се, оставля́ется вам дом ваш пуст.</p> <p>Глаго́лю бо вам, я́ко не и́мате Мене́ ви́дети отсе́ле, до́ндеже рече́те: благослове́н Гряды́й во и́мя Госпо́дне.</p> <h1>От Матфея, глава 24</h1> <p>И изше́д Иису́с идя́ше от це́ркве, и приступи́ша ко Иису́су ученицы́ Его́ показа́ти Ему́ зда́ния церко́вная.</p> <p>Иису́с же рече́ им: не ви́дите ли вся сия́? Ами́нь глаго́лю вам, не и́мать оста́ти зде ка́мень на ка́мени, и́же не разори́тся.</p> <p>Седя́щу же Ему́ на го́ре Елео́нстей, приступи́ша к Нему́ ученицы́ на едине́, глаго́люще: рцы нам, когда́ сия́ бу́дут? И что есть зна́мение Твоего́ прише́ствия и кончи́на ве́ка?</p> <p>И отвеща́в Иису́с рече́ им: блюди́те, да никто́же вас прельсти́т.</p> <p>Мно́зи бо прии́дут во и́мя Мое́, глаго́люще: Аз есмь Христо́с, и мно́ги прельстя́т.</p> <p>Услы́шати же и́мате бра́ни и слы́шания бра́нем. Зри́те, не ужаса́йтеся, подоба́ет бо всем сим бы́ти, но не тогда́ есть кончи́на.</p> <p>Воста́нет бо язы́к на язы́к, и ца́рство на ца́рство, и бу́дут гла́ди и па́губы и тру́си по ме́стом,</p> <p>Вся же сия́ нача́ло боле́знем.</p> <p>Тогда́ предадя́т вы в ско́рби и убию́т вы, и бу́дете ненави́дими все́ми язы́ки и́мене Моего́ ра́ди.</p> <p>И тогда́ соблазня́тся мно́зи, и друг дру́га предадя́т, и возненави́дят друг дру́га,</p> <p>И мно́зи лжепроро́цы воста́нут и прельстя́т мно́гия,</p> <p>И за умноже́ние беззако́ния, изся́кнет любы́ мно́гих.</p> <p>Претерпе́вый же до конца́, той спасе́тся.</p> <p>И пропове́стся сие́ Ева́нгелие Ца́рствия по всей вселе́нней, во свиде́тельство всем язы́ком, и тогда́ прии́дет кончи́на.</p> <p>Егда́ у́бо у́зрите ме́рзость запусте́ния, рече́нную Дании́лом проро́ком, стоя́щу на ме́сте свя́те, и́же чтет, да разуме́ет,</p> <p>Тогда́ су́щии во Иуде́и да бежа́т на го́ры.</p> <p>И и́же на кро́ве, да не схо́дит взя́ти я́же в дому́ его́,</p> <p>И и́же на селе́, да не возврати́тся вспять взя́ти риз свои́х.</p> <p>Го́ре же непра́здным и доя́щим в ты́я дни.</p> <p>Моли́теся же, да не бу́дет бе́гство ва́ше в зиме́, ни в суббо́ту.</p> <p>Бу́дет бо тогда́ скорбь ве́лия, якова́ же несть была́ от нача́ла міра досе́ле, ниже́ и́мать бы́ти.</p> <p>И а́ще не бы́ша прекрати́лися дни́е о́ны, не бы у́бо спасла́ся вся́ка плоть, избра́нных же ра́ди прекратя́тся дни́е о́ны.</p> <p>Тогда́ а́ще кто рече́т вам: се зде Христо́с, или́ о́нде, не ими́те ве́ры.</p> <p>Воста́нут бо лжехри́сти и лжепроро́цы и дадя́т зна́мения ве́лия и чудеса́, я́коже прельсти́ти, а́ще возмо́жно, и избра́нныя.</p> <p>Се, пре́жде рех вам.</p> <p>А́ще у́бо реку́т вам: се в пусты́ни есть, не изыди́те, се в сокро́вищих, не ими́те ве́ры.</p> <p>Я́коже бо мо́лния исхо́дит от восто́к и явля́ется до за́пад, та́ко бу́дет прише́ствие Сы́на Челове́ческаго;</p> <p>Иде́же бо а́ще бу́дет труп, та́мо соберу́тся орли́.</p> <p>А́бие же, по ско́рби дний тех, со́лнце поме́ркнет, и луна́ не даст све́та своего́, и зве́зды спа́днут с небесе́, и си́лы небе́сныя подви́гнутся;</p> <p>И тогда́ яви́тся зна́мение Сы́на Челове́ческаго на небеси́, и тогда́ воспла́чутся вся коле́на земна́я и у́зрят Сы́на Челове́ческаго гряду́ща на о́блацех небе́сных с си́лою и сла́вою мно́гою;</p> <p>И по́слет А́нгелы Своя́ с тру́бным гла́сом ве́лиим, и соберу́т избра́нныя Его́ от четы́рех ветр, от коне́ц небе́с до коне́ц их.</p> <p>От смоко́вницы же научи́теся при́тчи: егда́ уже́ ва́ия ея́ бу́дут мла́да, и ли́ствие прозя́бнет, ве́дите, я́ко близ есть жа́тва.</p> <p>Та́ко и вы, егда́ ви́дите сия́ вся, ве́дите, я́ко близ есть, при две́рех.</p> <p>Ами́нь глаго́лю вам, не мимои́дет род сей, до́ндеже вся сия́ бу́дут.</p> <p>Не́бо и земля́ мимои́дет, словеса́ же Моя́ не мимои́дут.</p> <p>О дни же том и часе́ никто́же весть, ни А́нгели небе́снии, то́кмо Оте́ц Мой еди́н.</p> <p>Я́коже бо бысть во дни Но́евы, та́ко бу́дет и прише́ствие Сы́на Челове́ческаго.</p> <p>Я́коже бо бе́ху во дни пре́жде пото́па яду́ще и пию́ще, женя́щеся и посяга́юще, до него́же дне вни́де Но́е в ковче́г,</p> <p>И не уве́деша, до́ндеже прии́де вода́ и взят вся, та́ко бу́дет и прише́ствие Сы́на Челове́ческаго.</p> <p>Тогда́ два бу́дета на селе́, еди́н пое́млется, а други́й оставля́ется.</p> <p>Две ме́люще в же́рновех, еди́на пое́млется, и еди́на оставля́ется.</p> <p>Бди́те у́бо, я́ко не ве́сте, в кий час Госпо́дь ваш прии́дет.</p> <p>Сие́ же ве́дите, я́ко а́ще бы ве́дал до́му влады́ка, в ку́ю стра́жу тать прии́дет, бдел у́бо бы и не бы дал подкопа́ти хра́ма своего́.</p> <p>Сего́ ра́ди и вы бу́дите гото́ви, я́ко, во́ньже час не мните́, Сын Челове́ческий прии́дет.</p> <p>Кто у́бо есть ве́рный раб и му́дрый, его́же поста́вит господи́н его́ над до́мом свои́м, е́же дая́ти им пи́щу во вре́мя их?</p> <p>Блаже́н раб той, его́же, прише́д господи́н его́, обря́щет та́ко творя́ща.</p> <p>Ами́нь глаго́лю вам, я́ко над всем име́нием свои́м поста́вит его́.</p> <p>А́ще ли же рече́т злый раб той в се́рдцы свое́м: косни́т господи́н мой приити́,</p> <p>И на́чнет би́ти клевре́ты своя́, я́сти же и пи́ти с пия́ницами,</p> <p>Прии́дет господи́н раба́ того́ в день, во́ньже не ча́ет, и в час, во́ньже не весть.</p> <p>И проте́шет его́ полма́, и часть его́ с неве́рными положи́т, ту бу́дет плачь и скре́жет зубо́м.</p> </div>   
  <div class="glava" id="glava-25" style="display: none;"> <h1>От Матфе́я, глава 25</h1> <p>Тогда́ уподо́бися Ца́рствие Небе́сное десяти́м де́вам, я́же прия́ша свети́льники своя́ и изыдо́ша в сре́тение жениху́.</p> <p>Пять же бе от них мудры́ и пять юро́дивы.</p> <p>Юро́дивыя же, прие́мшя свети́льники своя́, не взя́ша с собо́ю еле́а.</p> <p>Му́дрыя же прия́ша еле́й в сосу́дех со свети́льники свои́ми.</p> <p>Косня́щу же жениху́, воздрема́шася вся и спа́ху.</p> <p>Полу́нощи же вопль бысть: се жени́х гряде́т, исходи́те в сре́тение его́.</p> <p>Тогда́ воста́вша вся де́вы ты́я и украси́ша свети́льники своя́.</p> <p>Юроди́выя же му́дрым ре́ша: дади́те нам от еле́а ва́шего, я́ко свети́льницы на́ши угаса́ют.</p> <p>Отвеща́ша же му́дрыя, глаго́люще: еда́ ка́ко не доста́нет нам и вам, иди́те же па́че к продаю́щим и купи́те себе́.</p> <p>Иду́щим же им купи́ти, прии́де жени́х, и гото́выя внидо́ша с ним на бра́ки, и затворе́ны бы́ша две́ри.</p> <p>Последи́ же приидо́ша и про́чыя де́вы, глаго́люще: Го́споди, Го́споди, отве́рзи нам.</p> <p>Он же отвеща́в рече́ им: ами́нь глаго́лю вам, не вем вас.</p> <p>Бди́те у́бо, я́ко не ве́сте дне ни часа́, во́ньже Сын Челове́ческий прии́дет.</p> <p>Я́коже бо челове́к не́кий отходя́ призва́ своя́ рабы́ и предаде́ им име́ние свое́.</p> <p>И о́вому у́бо даде́ пять тала́нт, о́вому же два, о́вому же еди́н, кому́ждо прoтиву си́лы его́, и оты́де а́бие.</p> <p>Шед же прие́мый пять тала́нт, де́ла в них и сотвори́ други́я пять тала́нт.</p> <p>Та́кожде и и́же два, приобре́те и той друга́я два.</p> <p>Прие́мый же еди́н, шед вкопа́ его́ в зе́млю и скры сребро́ господи́на своего́.</p> <p>По мно́зе же вре́мени прии́де господи́н раб тех и стяза́ся с ни́ми о словеси́.</p> <p>И присту́пль пять тала́нт прие́мый, принесе́ други́я пять тала́нт, глаго́ля: го́споди, пять тала́нт ми еси́ пре́дал, се други́я пять тала́нт приобрето́х и́ми.</p> <p>Рече́ же ему́ госпо́дь его́: до́брый, ра́бе благи́й и ве́рный, о ма́ле был еси́ ве́рен, над мно́гими тя поста́влю, вни́ди в ра́дость го́спода твоего́.</p> <p>Присту́пль же и и́же два тала́нта прие́мый, рече́: го́споди, два тала́нта ми еси́ пре́дал, се друга́я два тала́нта приобрето́х и́ма.</p> <p>Рече́ же ему́ госпо́дь его́: до́брый ра́бе, благи́й и ве́рный, о ма́ле ми был еси́ ве́рен, над мно́гими тя поста́влю, вни́ди в ра́дость го́спода твоего́.</p> <p>Присту́пль же и прие́мый еди́н тала́нт, рече́: го́споди, ве́дях тя, я́ко же́сток еси́ челове́к, жне́ши, иде́же не се́ял еси́, и собира́еши ю́дуже не расточи́л еси́.</p> <p>И убоя́вся, шед скрых тала́нт твой в земли́, и се и́маши твое́.</p> <p>Отвеща́в же госпо́дь его́ рече́ ему́: лука́вый ра́бе и лени́вый, ве́дяше, я́ко жну иде́же не се́ях, и собира́ю иде́же не расточи́х;</p> <p>Подоба́ше у́бо тебе́ вда́ти сребро́ мое́ торжнико́м, и прише́д аз взял бых свое́ с ли́хвою.</p> <p>Возми́те у́бо от него́ тала́нт и дади́те иму́щему де́сять тала́нт.</p> <p>Иму́щему бо везде́ дано́ бу́дет и преизбу́дет, от неиму́щаго же, и е́же мни́тся име́я, взя́то бу́дет от него́.</p> <p>И неключи́маго раба́ вве́рзите во тму кроме́шнюю, ту бу́дет плачь и скре́жет зубо́м. Сия́ глаго́ля возгласи́: име́яй у́ши слы́шати да слы́шит.</p> <p>Егда́ же прии́дет Сын Челове́ческий в сла́ве Свое́й и вси святи́и А́нгели с Ним, тогда́ ся́дет на престо́ле сла́вы Своея́,</p> <p>И соберу́тся пред Ним вси язы́цы, и разлучи́т их друг от дру́га, я́коже па́стырь разлуча́ет о́вцы от ко́злищ,</p> <p>И поста́вит о́вцы одесну́ю Себе́, а ко́злища ошу́юю.</p> <p>Тогда́ рече́т Царь су́щим одесну́ю Его́: прииди́те, благослове́ннии Отца́ Моего́, насле́дуйте угото́ванное вам Ца́рствие от сложе́ния міра.</p> <p>Взалка́хся бо, и да́сте Ми я́сти, возжада́хся, и напои́сте Мя, стра́нен бех, и введо́сте Мене́,</p> <p>Наг, и оде́ясте Мя, бо́лен, и посети́сте Мене́, в темни́це бех, и приидо́сте ко Мне.</p> <p>Тогда́ отвеща́ют Ему́ пра́ведницы, глаго́люще: Го́споди, когда́ Тя ви́дехом а́лчуща, и напита́хом? Или́ жа́ждуща, и напои́хом?</p> <p>Когда́ же Тя ви́дехом стра́нна, и введо́хом? Или́ на́га, и оде́яхом?</p> <p>Когда́ же Тя ви́дехом боля́ща, или́ в темни́це, и приидо́хом к Тебе́?</p> <p>И отвеща́в Царь рече́т им: ами́нь глаго́лю вам, поне́же сотвори́сте еди́ному сих бра́тий Мои́х ме́ньших, Мне сотвори́сте.</p> <p>Тогда́ рече́т и су́щим ошу́юю Его́: иди́те от Мене́, прокля́тии, во огнь ве́чный, угото́ванный диа́волу и а́ггелом его́.</p> <p>Взалка́хся бо, и не да́сте Ми я́сти, возжада́хся, и не напои́сте Мене́,</p> <p>Стра́нен бех, и не введо́сте Мене́, наг, и не оде́ясте Мене́, бо́лен и в темни́це, и не посети́сте Мене́.</p> <p>Тогда́ отвеща́ют Ему́ и ти́и, глаго́люще: Го́споди, когда́ Тя ви́дехом а́лчуща, или́ жа́ждуща, или́ стра́нна, или́ на́га, или́ бо́льна, или́ в темни́це, и не послужи́хом Тебе́?</p> <p>Тогда́ отвеща́ет им, глаго́ля: ами́нь глаго́лю вам, поне́же не сотвори́сте еди́ному сих ме́ньших, ни Мне сотвори́сте.</p> <p>И и́дут си́и в му́ку ве́чную, пра́ведницы же в живо́т ве́чный.</p> <h1>От Матфея, глава 26</h1> <p>И бысть, егда́ сконча́ Иису́с вся словеса́ сия́, рече́ ученико́м Свои́м:</p> <p>Ве́сте, я́ко по двою́ дню Па́сха бу́дет, и Сын Челове́ческий пре́дан бу́дет на пропя́тие.</p> <p>Тогда́ собра́шася архиере́е, и кни́жницы и ста́рцы людсти́и во двор архиере́ов, глаго́лемаго Каиа́фы.</p> <p>И совеща́ша, да Иису́са ле́стию и́мут, и убию́т.</p> <p>Глаго́лаху же: но не в пра́здник, да не молва́ бу́дет в лю́дех.</p> <p>Иису́су же бы́вшу в Вифа́нии, в дому́ Си́мона прокаже́ннаго.</p> <p>Приступи́ к Нему́ жена́, сткля́ницу мν́ра иму́щи многоце́ннаго, и возлива́ше на главу́ Его́, возлежа́щу.</p> <p>Ви́девше же ученицы́ Его́, негодова́ша, глаго́люще: чесо́ ра́ди ги́бель сия́ бысть?</p> <p>Можа́ше бо сие́ мν́ро продано́ бы́ти на мно́зе, и да́тися ни́щим.</p> <p>Разуме́в же Иису́с рече́ им: что тружда́ете жену́? Де́ло бо добро́ соде́ла о Мне.</p> <p>Всегда́ бо ни́щия и́мате с собо́ю, Мене́ же не всегда́ и́мате.</p> <p>Возлия́вши бо сия́ мн́ро сие́ на те́ло Мое́, на погребе́ние Мя сотвори́.</p> <p>Ами́нь глаго́лю вам, иде́же а́ще пропове́дано бу́дет Ева́нгелие сие́ во всем міре, рече́тся, и е́же сотвори́ сия́, в па́мять ея́.</p> <p>Тогда́ шед еди́н от oбоюна́десяте, глаго́лемый Иу́да Искарио́тский, ко архиере́ом.</p> <p>Рече́: что ми хо́щете да́ти, и аз вам преда́м Его́? Oни́ же поста́виша ему́ три́десять сре́бреник.</p> <p>И отто́ле иска́ше подо́бна вре́мене, да Его́ преда́ст.</p> <p>В пе́рвый же день опресно́чный приступи́ша ученицы́ Иису́сови, глаго́люще Ему́: где хо́щеши, угото́ваем Ти я́сти па́сху?</p> <p>Oн же рече́: иди́те во град ко óнсице. И рцы́те ему́: Учи́тель глаго́лет, вре́мя Мое́ близ есть, у тебе́ сотворю́ па́сху со ученики́ Мои́ми.</p> <p>И сотвори́ша ученицы́, я́коже повеле́ им Иису́с, и угото́ваша па́сху.</p> <p>Ве́черу же бы́вшу возлежа́ше со oбемана́десяте ученико́ма.</p> <p>И яду́щим им, рече́: ами́нь глаго́лю вам, я́ко еди́н от вас преда́ст Мя.</p> <p>И скорбя́ще зело́, нача́ша глаго́лати Ему́ еди́н ки́йждо их: еда́ аз есмь, Го́споди?</p> <p>Oн же отвеща́в рече́: омочи́вый со Мно́ю в соли́ло ру́ку, той Мя преда́ст.</p> <p>Сын же Челове́ческий и́дет, я́коже есть пи́сано о Нем. Го́ре же челове́ку тому́, и́мже Сын Челове́ческий преда́стся, добро́ бы бы́ло ему́, а́ще не бы роди́лся челове́к той.</p> <p>Отвеща́в же Иу́да предая́й Его́, рече́: еда́ аз есмь, Равви́? Глаго́ла ему́: ты рече́.</p> <p>Яду́щим же им, прие́м Иису́с хлеб, и благослови́в преломи́, и дая́ше ученико́м, и рече́: приими́те, яди́те, сие́ есть Те́ло Мое́.</p> <p>И прие́м ча́шу, хвалу́ возда́в, даде́ им, глаго́ля: пи́йте от нея́ вси.</p> <p>Сия́ бо есть Кровь Моя́, Но́ваго Заве́та, я́же за мно́гия излива́ема, во оставле́ние грехо́в.</p> <p>Глаго́лю же вам: я́ко не и́мам пи́ти от ны́не от сего́ плода́ ло́знаго, до дне того́, егда́ и пию́ с ва́ми но́во во Ца́рствии Oтца́ Моего́.</p> <p>И воспе́вше, изыдо́ша в го́ру Елео́нску.</p> <p>Тогда́ глаго́ла им Иису́с: вси вы соблазните́ся о Мне в нощь сию́. Пи́сано бо есть: поражу́ па́стыря, и разы́дутся о́вцы ста́да.</p> <p>По воскресе́нии же Мое́м, варя́ю вы в Галиле́и.</p> <p>Отвеща́в же Петр рече́ Ему́: а́ще и вси соблазня́тся о Тебе́, аз никогда́же соблажню́ся.</p> <p>Рече́ ему́ Иису́с: ами́нь глаго́лю тебе́, я́ко в сию́ нощь, пре́жде да́же але́ктор не возгласи́т, трикра́ты отве́ржешися Мене́.</p> <p>Глаго́ла Ему́ Петр: а́ще ми есть и умре́ти с Тобо́ю, не отве́ргуся Тебе́. Та́кожде и вси ученицы́ ре́ша.</p> <p>Тогда́ прии́де с ни́ми Иису́с в весь, нарица́емую Гефсима́ниа, и глаго́ла ученико́м: седи́те ту, до́ндеже шед помолю́ся та́мо.</p> <p>И пое́м Петра́ и óба сы́на Зеведе́ова, нача́т скорбе́ти и тужи́ти.</p> <p>Тогда́ глаго́ла им Иису́с: приско́рбна есть душа́ Моя́ до сме́рти, пожди́те зде, и бди́те со Мно́ю.</p> <p>И преше́д ма́ло, паде́ на лице́ Свое́м, моля́ся и глаго́ля: Óтче Мой, а́ще возмо́жно есть, да мимои́дет от Мене́ ча́ша сия́, oба́че не я́коже Аз хощу́, но я́коже Ты.</p> <p>И прише́д ко ученико́м, и обре́те их спя́ща, и глаго́ла Петро́ви: та́ко ли не возмого́сте еди́наго часа́ побде́ти со Мно́Ю?</p> <p>Бди́те и моли́теся, да не вни́дете в напа́сть, дух бо бодр, плоть же немощна́.</p> <p>Па́ки втори́цею шед помоли́ся, глаго́ля: Óтче мой, а́ще не мо́жет сия́ ча́ша мимоити́ от Мене́, а́ще не пию́ ея́, бу́ди во́ля Твоя́.</p> <p>И прише́д обре́те их па́ки спя́ща, бе́ста бо им óчи отяготе́не.</p> <p>И оста́вль их, шед па́ки помоли́ся трети́цею, то́жде сло́во рек.</p> <p>Тогда́ прии́де ко ученико́м Свои́м и глаго́ла им: спи́те про́чее, и почива́йте, се прибли́жися час, и Сын Челове́ческий предае́тся в ру́ки гре́шников.</p> <p>Воста́ните, и́дем, се прибли́жися предая́й Мя.</p> <p>И еще́ Ему́ глаго́лющу, се Иу́да, еди́н от обоюна́десяте прии́де, и с ним наро́д мног, со oру́жием и дреко́льми, от архиере́й и ста́рец людски́х.</p> <p>Предая́й же Его́, даде́ им зна́мение, глаго́ля: Его́же а́ще лобжу́, Той есть, ими́те Его́.</p> <p>И а́бие присту́пль ко Иису́сови, рече́: ра́дуйся, Равви́, и облобыза́ Его́.</p> <p>Иису́с же рече́ ему́: дру́же, твори́ на не́же еси́ прише́л. {дру́же, на сие́ ли прише́л еси́?}</p> <p>Тогда́ присту́пльше возложи́ша ру́це на Иису́са, и я́ша Его́.</p> <p>И се еди́н от су́щих со Иису́сом, просте́р ру́ку, извлече́ нож свой, и уда́ри раба́ архиере́ова, и уре́за ему́ у́хо.</p> <p>Тогда́ глаго́ла ему́ Иису́с: возврати́ нож твой в ме́сто его́, вси бо прие́мшии нож ноже́м поги́бнут.</p> <p>Или́ мни́тся ти, я́ко не могу́ ны́не умоли́ти Oтца́ Моего́, и предста́вит Ми вя́щше или́ двана́десяте легео́на А́нгел?</p> <p>Ка́ко у́бо сбу́дутся писа́ния, я́ко та́ко подоба́ет бы́ти?</p> <p>В той час рече́ Иису́с наро́дом: я́ко на разбо́йника ли изыдо́сте со ору́жием и дреко́льми, я́ти Мя; по вся дни при вас седе́хуча́ в це́ркви, и не я́сте Мене́.</p> <p>Се же все бысть, да сбу́дутся писа́ния проро́ческая. Тогда́ ученицы́ вси оста́вльше Его́, бежа́ша.</p> <p>Во́ини же е́мше Иису́са ведо́ша к Каиа́фе архиере́ови, иде́же кни́жницы и ста́рцы собра́шася.</p> <p>Петр же идя́ше по Нем издале́ча, до двора́ архиере́ова, и вшед внутрь, седя́ше со слуга́ми, ви́дети кончи́ну.</p> <p>Архиере́е же и ста́рцы, и сонм весь иска́ху лжесвиде́тельства на Иису́са, я́ко да убию́т Его́.</p> <p>И не обрета́ху, и мно́гим лжесвиде́телем присту́пльшим, не обрето́ша. По́слежде же приступи́ша два лжесвиде́теля,</p> <p>Ре́ста: Сей рече́, могу́ разори́ти це́рковь Бо́жию и треми́ де́ньми созда́ти ю́.</p> <p>И воста́в архиере́й, рече́ Ему́: ничесо́же ли отвещава́еши, что си́и на Тя свиде́тельствуют?</p> <p>Иису́с же молча́ше. И отвеща́в архиере́й, рече́ Ему́: заклина́ю Тя Бо́гом живы́м, да рече́ши нам, а́ще Ты еси́ Христо́с, Сын Бо́жий?</p> <p>Глаго́ла ему́ Иису́с: ты рече́. Oба́че глаго́лю вам: отсе́ле у́зрите Сы́на Челове́ческаго седя́ща одесну́ю си́лы, и гряду́ща на о́блацех небе́сных.</p> <p>Тогда́ архиере́й растерза́ ри́зы своя́, глаго́ля, я́ко хулу́ глаго́ла, что еще́ тре́буем свиде́телей? Се ны́не слы́шасте хулу́ Его́.</p> <p>Что ся вам мнит? Oни́ же отвеща́вше, ре́ша: пови́нен есть сме́рти.</p> <p>Тогда́ заплева́ша лице́ Его́, и па́кости Ему́ де́яху, {и по лани́тома бия́ху Его́} óвии же за лани́ту уда́риша, {зауша́ху Его́}</p> <p>Глаго́люще: прорцы́ нам, Христе́, кто есть ударе́й Тя?</p> <p>Петр же вне седя́ше во дворе́, и приступи́ к нему́ еди́на рабы́ня, глаго́лющи: и ты бе со Иису́сом Галиле́йским.</p> <p>Oн же отве́ржеся пред все́ми, глаго́ля: не вем, что глаго́леши.</p> <p>Изше́дшу же ему́ ко врато́м, узре́ его друга́я, и глаго́ла им ту: и сей бе со Иису́сом Назоре́ом. И па́ки отве́ржеся с кля́твою: я́ко не зна́ю Челове́ка. По ма́ле же приступи́вше стоя́щии, ре́ша Петро́ви: вои́стинну и ты от них еси́, и́бо бесе́да твоя́ я́ве тя твори́т. Тогда́ нача́т роти́тися и кля́тися, я́ко не зна́ю Челове́ка. И а́бие пе́тель возгласи́. И помяну́ Петр глаго́л Иису́сов, рече́нный ему́: я́ко пре́жде да́же пе́тель не возгласи́т, трикра́ты отве́ржешися Мене́. И изше́д вон пла́кася го́рько.</p> </div>
  <div class="glava" id="glava-27" style="display: none;"> <h1>От Матфе́я, глава 27</h1> <p>У́тру же бы́вшу, сове́т сотвори́ша вси архиере́е и ста́рцы людсти́и на Иису́са, я́ко уби́ти Его́.</p> <p>И связа́вше Его́ ведо́ша, и преда́ша Его́ Понти́йскому Пила́ту иге́мону.</p> <p>Тогда́ ви́дев Иу́да преда́вый Его́, я́ко осуди́ша Его́, раска́явся возврати́ три́десять сре́бреники архиере́ем и ста́рцем,</p> <p>Глаго́ля: согреши́х преда́в кровь непови́нную. Они́ же ре́ша: что есть нам? Ты у́зриши.</p> <p>И пове́рг сре́бреники в це́ркви, оты́де, и шед удави́ся.</p> <p>Архиере́е же прие́мше сре́бреники, ре́ша: недосто́йно есть вложи́ти их в корва́ну, поне́же цена́ кро́ве есть.</p> <p>Сове́т же сотво́рше, купи́ша и́ми село́ скуде́льничо, в погреба́ние стра́нным.</p> <p>Те́мже нарече́ся село́ то село́ кро́ве, до сего́ дне.</p> <p>Тогда́ сбы́стся рече́нное Иереми́ем проро́ком, глаго́лющим: и прия́ша три́десять сре́бреник, це́ну Цене́ннаго, Его́же цени́ша от сыно́в Изра́илев,</p> <p>И да́ша я́ на селе́ скуде́льничи, я́коже сказа́ мне Госпо́дь.</p> <p>Иису́с же ста пред иге́моном. И вопроси́ Его́ иге́мон, глаго́ля: Ты ли еси́ Царь Иуде́йский? Иису́с же рече́ ему́: ты глаго́леши.</p> <p>И егда́ Нань глаго́лаху архиере́е и ста́рцы, ничесо́же отвещава́ше.</p> <p>Тогда́ глаго́ла Ему́ Пила́т: не слы́шиши ли, коли́ко на Тя свиде́тельствуют?</p> <p>И не отвеща́ ему́ ни к еди́ному глаго́лу, я́ко диви́тися иге́мону зело́.</p> <p>На всяк же пра́здник обы́чай бе иге́мону отпуща́ти еди́наго наро́ду свя́зня, его́же хотя́ху.</p> <p>Имя́ху же тогда́ свя́зана наро́чита, глаго́лемаго Вара́вву.</p> <p>Со́бранным же им, рече́ им Пила́т: кого́ хо́щете от обою́ отпущу́ вам, Вара́вву ли, или́ Иису́са глаго́лемаго Христа́?</p> <p>Ве́дяше бо, я́ко за́висти ра́ди преда́ша Его́.</p> <p>Седя́щу же ему́ на суди́щи, посла́ к нему́ жена́ его́, глаго́лющи, ничто́же тебе́ и Пра́веднику Тому́, мно́го бо пострада́х днесь во сне Его́ ра́ди.</p> <p>Архиере́е же и ста́рцы наусти́ша наро́ды, да испро́сят Вара́вву, Иису́са же погубя́т.</p> <p>Отвеща́в же иге́мон рече́ им: кого́ хо́щете от обою́ отпущу́ вам? Они́ же ре́ша: Вара́вву.</p> <p>Глаго́ла им Пила́т: что у́бо сотворю́ Иису́су глаго́лемому Христу́? Глаго́лаша ему́ вси: да ра́спят бу́дет.</p> <p>Иге́мон же рече́: ко́е у́бо зло сотвори́? Они́ же и́злиха вопия́ху, глаго́люще: да про́пят бу́дет.</p> <p>Ви́дев же Пила́т, я́ко ничто́же успева́ет, но па́че молва́ быва́ет, прие́мь во́ду, умы́ ру́це пред наро́дом, глаго́ля: непови́нен есмь от кро́ве Пра́веднаго Сего́, вы у́зрите.</p> <p>И отвеща́вше вси лю́дие ре́ша: кровь Его́ на нас и на ча́дех на́ших.</p> <p>Тогда́ отпусти́ им Вара́вву, Иису́са же бив предаде́ им, да Его́ про́пнут.</p> <p>Тогда́ во́ини иге́моновы, прие́мше Иису́са на суди́ще, {Судилище преторское.}собра́ша Нань все мно́жество во́ин.</p> <p>И совле́кше Его́, оде́яша Его́ хлами́дою червле́ною.</p> <p>И спле́тше вене́ц от те́рния, возложи́ша на главу́ Его́, и трость в десни́цу Его́, и покло́ньшеся на коле́ну пред Ним руга́хуся Ему́, глаго́люще: ра́дуйся, Царю́ Иуде́йский.</p> <p>И плю́нувше Нань, прия́ша трость и бия́ху по главе́ Его́.</p> <p>И егда́ поруга́шася Ему́, совлеко́ша с Него́ багряни́цу и облеко́ша Его́ в ри́зы Его́, и ведо́ша Его́ на пропя́тие.</p> <p>Исходя́ще же обрето́ша челове́ка Кирине́йска, и́менем Си́мона, и сему́ заде́ша понести́ крест Его́.</p> <p>И прише́дше на ме́сто нарица́емое Голго́фа, е́же есть глаго́лемо Кра́ниево ме́сто,</p> <p>Да́ша Ему́ пи́ти о́цет с же́лчию сме́шен, и вкушь, не хотя́ше пи́ти.</p> <p>Распе́ншии же Его́ раздели́ша ри́зы Его́, ве́ргше жре́бия,</p> <p>И седя́ще стрежа́ху Его́ ту.</p> <p>И возложи́ша верху́ главы́ Его́ вину́ Его́ напи́сану: Сей есть Иису́с, Царь Иуде́йский.</p> <p>Тогда́ распя́ша с Ним два разбо́йника: еди́наго одесну́ю, и еди́наго ошу́юю.</p> <p>Мимоходя́щии же ху́ляху Его́, покива́юще глава́ми свои́ми,</p> <p>И глаго́люще: Разоря́яй це́рковь и треми́ де́ньми Созида́яй, спаси́ся Сам, а́ще Сын еси́ Бо́жий, сни́ди со креста́.</p> <p>Та́кожде же и архиере́е руга́ющеся с кни́жники и ста́рцы и фарисе́и, глаго́лаху:</p> <p>Ины́я спасе́, Себе́ ли не мо́жет спасти́? А́ще Царь Изра́илев есть, да сни́дет ны́не со креста́, и ве́руем в Него́.</p> <p>Упова́ на Бо́га, да изба́вит ны́не Его́, а́ще хо́щет Ему́. Рече́ бо, я́ко Бо́жий есмь Сын.</p> <p>То́жде же и разбо́йника распя́тая с Ним поноша́ста Ему́.</p> <p>От шеста́го же часа́ тма бысть по всей земли́ до часа́ девя́таго.</p> <p>О девя́том же часе́ возопи́ Иису́с гла́сом ве́лиим, глаго́ля: Или́, Или́, лима́ савахфани́? Е́же есть, Бо́же Мой, Бо́же Мой, вску́ю Мя еси́ оста́вил?</p> <p>Не́цыи же от ту стоя́щих слы́шавше глаго́лаху, я́ко Илию́ глаша́ет Сей.</p> <p>И а́бие тек еди́н от них, и прие́м гу́бу, испо́лнив же о́цта, и вонзе́ на трость, напая́ше Его́.</p> <p>Про́чии же глаго́лаху: оста́ви, да ви́дим, а́ще прии́дет Илиа́ спасти́ Его́.</p> <p>Иису́с же, па́ки возопи́в гла́сом ве́лиим, испусти́ дух.</p> <p>И се заве́са церко́вная раздра́ся на дво́е с вы́шняго кра́я до ни́жняго, и земля́ потрясе́ся, и ка́мение распаде́ся,</p> <p>И гро́би отверзо́шася, и мно́га телеса́ усо́пших святы́х воста́ша,</p> <p>И изше́дше из гроб, по воскресе́нии Его́, внидо́ша во святы́й град и яви́шася мно́зем.</p> <p>Со́тник же и и́же с ним стрегу́щии Иису́са, ви́девше трус и бы́вшая, убоя́шася зело́, глаго́люще: вои́стинну Бо́жий Сын бе Сей.</p> <p>Бя́ху же ту и жены́ мно́ги издале́ча зря́ще, я́же идо́ша по Иису́се от Галиле́и, служа́ще Ему́.</p> <p>В ни́хже бе Мари́а Магдали́на, и Мари́а Иа́кова и Иоси́и ма́ти, и ма́ти сы́ну Зеведе́ову.</p> <p>По́зде же бы́вшу, прии́де челове́к бога́т от Аримафе́а, и́менем Ио́сиф, и́же и той учи́ся у Иису́са.</p> <p>Сей присту́пль к Пила́ту, проси́ телесе́ Иису́сова. Тогда́ Пила́т повеле́ да́ти те́ло.</p> <p>И прие́мь те́ло Ио́сиф, обви́т е́ плащани́цею {Полотном.}чи́стою,</p> <p>И положи́ е́ в но́вем свое́м гро́бе, и́же изсече́ в ка́мени. И возвали́в ка́мень ве́лий над две́ри гро́ба, оты́де.</p> <p>Бе же ту Мари́а Магдали́на, и друга́я Мари́а, седя́ще пря́мо гро́ба.</p> <p>Во у́трий день, и́же есть по пятце́, собра́шася архиере́е и фарисе́е к Пила́ту,</p> <p>Глаго́люще: го́споди, помяну́хом, я́ко льстец он рече́, еще́ сый жив, по трие́х днех воста́ну.</p> <p>Повели́ у́бо утверди́ти гроб до тре́тияго дне, да не ка́ко прише́дше ученицы́ Его́ но́щию укра́дут Его́ и реку́т лю́дем: воста́ от ме́ртвых, и бу́дет после́дняя лесть го́рша пе́рвыя.</p> <p>Рече́ же им Пила́т: и́мате кустоди́ю, иди́те, утверди́те, я́коже ве́сте.</p> <p>Они́ же ше́дше утверди́ша гроб, зна́менавше ка́мень с кустоди́ею.</p><h1>От Матфея, глава 28</h1> <p>В ве́чер суббо́тный, {по ве́чери же суббо́тнем}свита́ющи во еди́ну от суббо́т, прии́де Мари́а Магдали́на и друга́я Мари́а, ви́дети гроб.</p> <p>И се трус бысть ве́лий: А́нгел бо Госпо́день сшед с небесе́, присту́пль отвали́ ка́мень от две́рий гро́ба и седя́ше на нем.</p> <p>Бе же зрак его́ я́ко мо́лния, и одея́ние его́ бело́ я́ко снег.</p> <p>От стра́ха же его́ сотрясо́шася стрегу́щии и бы́ша я́ко ме́ртви.</p> <p>Отвеща́в же А́нгел рече́ жена́м: не бо́йтеся вы, вем бо, я́ко Иису́са распя́таго и́щете.</p> <p>Несть зде, воста́ бо, я́коже рече́, прииди́те, ви́дите ме́сто, иде́же лежа́ Госпо́дь,</p> <p>И ско́ро ше́дше рцы́те ученико́м Его́, я́ко воста́ от ме́ртвых и се варя́ет вы в Галиле́и, та́мо Его́ у́зрите, се рех вам.</p> <p>И изше́дше ско́ро от гро́ба со стра́хом и ра́достию ве́лиею, теко́сте возвести́ти ученико́м Его́. Я́коже идя́сте возвести́ти ученико́м Его́,</p> <p>И се Иису́с сре́те я́, глаго́ля: ра́дуйтеся. Оне́ же присту́пльше я́стеся за но́зе Его́ и поклони́стеся Ему́.</p> <p>Тогда́ глаго́ла и́ма Иису́с: не бо́йтеся, иди́те, возвести́те бра́тии Мое́й, да и́дут в Галиле́ю, и ту Мя ви́дят.</p> <p>Иду́щема же и́ма, се не́цыи от кусто́диа прише́дше во град, возвести́ша архиере́ом вся бы́вшая.</p> <p>И собра́вшеся со ста́рцы, сове́т сотвори́ша, сре́бреники дово́льны да́ша во́ином,</p> <p>Глаго́люще: рцы́те, я́ко ученицы́ Его́ но́щию прише́дше украдо́ша Его́, нам спя́щим.</p> <p>И а́ще сие́ услы́шано бу́дет у иге́мона, мы утоли́м его́ и вас безпеча́льны сотвори́м.</p> <p>Они́ же прие́мше сре́бреники, сотвори́ша, я́коже науче́ни бы́ша. И промче́ся сло́во сие́ во иуде́ех да́же до сего́ дне.</p> <p>Еди́нии же на́десяте ученицы́ идо́ша в Галиле́ю, в гору́, а́може повеле́ им Иису́с,</p> <p>И ви́девше Его́, поклони́шася Ему́, о́ви же усумне́шася.</p> <p>И присту́пль Иису́с, рече́ им, глаго́ля: даде́ся Ми вся́ка власть на небеси́ и на земли́.</p> <p>Ше́дше у́бо научи́те вся язы́ки, крестя́ще их во и́мя Отца́ и Сы́на и Свята́го Ду́ха,</p> <p>Уча́ще их блюсти́ вся, ели́ка запове́дах вам, и се Аз с ва́ми есмь во вся дни до сконча́ния ве́ка. Ами́нь.</p> </div>
<!-- От Марка -->
  <div class="glava" id="glava-1" style="display: none;"> <h1>От Ма́рка, глава 1</h1> <p>Зача́ло Ева́нгелия Иису́са Христа́, Сы́на Бо́жия.</p> <p>Я́коже есть пи́сано во проро́цех: се Аз посыла́ю А́нгела Моего́ пред лице́м Твои́м, и́же угото́вит путь Твой пред Тобо́ю.</p> <p>Глас вопию́щаго в пусты́ни: угото́вайте путь Госпо́день, пра́вы твори́те стези́ Его́.</p> <p>Бысть Иоа́нн, крестя́й в пусты́ни, и пропове́дая креще́ние покая́ния во отпуще́ние грехо́в.</p> <p>И исхожда́ше к нему́ вся Иуде́йская страна́ и иерусали́мляне, и креща́хуся вси во Иорда́не реце́ от него́, испове́дающе грехи́ своя́.</p> <p>Бе же Иоа́нн оболче́н власы́ вельблу́жди, и по́яс усме́н о чресле́х его́, и яды́й акри́ды, и мед ди́вий.</p> <p>И пропове́даше, глаго́ля: гряде́т Кре́плий мене́, во след мене́, Ему́же несмь досто́ин, прекло́нься, разреши́ти реме́нь сапо́г Его́.</p> <p>Аз у́бо крести́х вы в воде́, Той же крести́т вы Ду́хом Святы́м.</p> <p>И бысть во о́нех днех, прии́де Иису́с от Назаре́та Галиле́йскаго и крести́ся от Иоа́нна во Иорда́не.</p> <p>И а́бие восходя́ от воды́, ви́де разводя́щася Небеса́ и Дух, я́ко го́лубь, сходя́щ Нань.</p> <p>И глас бысть с Небесе́: Ты еси́ Сын Мой возлю́бленный, о Не́мже благоволи́х.</p> <p>И а́бие Дух изведе́ Его́ в пусты́ню.</p> <p>И бе ту в пусты́ни дней четы́редесять, искуша́емь сатано́ю, и бе со зверьми́, и А́нгели служа́ху Ему́.</p> <p>По преда́нии же Иоа́ннове, прии́де Иису́с в Галиле́ю, пропове́дая Ева́нгелие Ца́рствия Бо́жия,</p> <p>И глаго́ля: я́ко испо́лнися вре́мя и прибли́жися Ца́рствие Бо́жие. Пока́йтеся и ве́руйте во Ева́нгелие.</p> <p>Ходя́ же при мо́ри Галиле́йстем, ви́де Си́мона и Андре́а бра́та того́ Си́мона, вмета́юща мре́жи в мо́ре, [бе́ста бо рыбаря́].</p> <p>И рече́ и́ма Иису́с: прииди́та вслед Мене́, и сотворю́ вас бы́ти ловца́ челове́ком.</p> <p>И а́бие оста́вльша мре́жи своя́, по Нем идо́ста.</p> <p>И преше́д ма́ло отту́ду, узре́ Иа́кова Зеведе́ова и Иоа́нна бра́та его́, и та в корабли́ стро́яща мре́жа.</p> <p>И а́бие воззва́ я́. И оста́вльша отца́ своего́ Зеведе́а в корабли́ с нае́мники, по Нем идо́ста.</p> <p>И внидо́ша в Капернау́м, и а́бие в суббо́ты вшед в со́нмище, уча́ше.</p> <p>И дивля́хуся о уче́нии Его́, бе бо учя́ их я́ко власть имы́й, и не я́ко кни́жницы.</p> <p>И бе в со́нмищи их челове́к в ду́се нечи́сте, и воззва́,</p> <p>Глаго́ля: оста́ви, что нам и Тебе́, Иису́се Назоряни́не? Прише́л еси́ погуби́ти нас, вем Тя, кто еси́, Святы́й Бо́жий.</p> <p>И запрети́ ему́ Иису́с, глаго́ля: умолчи́ и изы́ди из него́.</p> <p>И стрясе́ его́ дух нечи́стый, и возопи́ гла́сом вели́ким, и изы́де из него́.</p> <p>И ужасо́шася вси, я́коже стяза́тися им к себе́, глаго́лющим: что есть сие́? И что уче́ние но́вое сие́, я́ко по о́бласти и духово́м нечи́стым вели́т, и послу́шают Его́?</p> <p>Изы́де же слух Его́ а́бие во всю страну́ Галиле́йску.</p> <p>И а́бие из со́нмища исходя́ще, приидо́ша в дом Си́монов и Андре́ов со Иа́ковом и Иоа́нном.</p> <p>Те́ща же Си́монова лежа́ше огне́м жего́ма, и а́бие глаго́лаша Ему́ о ней.</p> <p>И присту́пль воздви́же ю́, ем за ру́ку ея́, и оста́ви ю́ огнь а́бие, и служа́ше им.</p> <p>По́зде же бы́вшу, егда́ захожда́ше со́лнце, приноша́ху к Нему́ вся неду́жныя и бесны́я.</p> <p>И бе весь град собра́лся к две́рем.</p> <p>И исцели́ мно́ги зле стра́ждущия разли́чными неду́ги, и бе́сы мно́ги изгна́, и не оставля́ше глаго́лати бе́сы, я́ко ве́дяху Его́ Христа́ су́ща.</p> <p>И у́тро, но́щи су́щи зело́, воста́в изы́де, и и́де в пу́сто ме́сто, и ту моли́тву де́яше.</p> <p>И гна́ша Его́ Си́мон и и́же с ним, и обре́тше Его́,</p> <p>Глаго́лаша Ему́, я́ко вси Тебе́ и́щут.</p> <p>И глаго́ла им: и́дем в бли́жния ве́си и гра́ды, да и ту пропове́м, на сие́ бо изыдо́х.</p> <p>И бе пропове́дая на со́нмищах их, во всей Галиле́и, и бе́сы изгоня́.</p> <p>И прии́де к Нему́ прокаже́н, моля́ Его́ и на коле́ну припа́дая пред Ним, и глаго́ля Ему́, я́ко, а́ще хо́щеши, мо́жеши мя очи́стити.</p> <p>Иису́с же милосе́рдовав, просте́р ру́ку, косну́ его́, и глаго́ла ему́: хощу́, очи́стися.</p> <p>И ре́кшу ему́, а́бие оты́де от него́ прокаже́ние, и чист бысть.</p> <p>И запре́щь ему́, а́бие изгна́ его́.</p> <p>И глаго́ла ему́: блюди́, никому́же ничесо́же рцы, но шед покажи́ся иере́еви и принеси́ за очище́ние твое́, я́же повеле́ Моисе́й, во свиде́тельство им.</p> <p>Он же изше́д нача́т пропове́дати мно́го и проноси́ти сло́во, я́коже ктому́ не мощи́ ему́ я́ве во град вни́ти: но вне в пусты́х ме́стех бе.</p> <p>И прихожда́ху к Нему́ отвсю́ду.</p>
   <h1>От Ма́рка, глава 2</h1> <p>И вни́де па́ки в Капернау́м по днех, и слы́шано бысть, я́ко в дому́ есть.</p> <p>И а́бие собра́шася мно́зи, я́коже ктому́ не вмеща́тися ни при две́рех, и глаго́лаше им сло́во.</p> <p>И приидо́ша к Нему́ нося́ще разсла́бленна [жи́лами], носи́ма четы́рми;</p> <p>И не могу́щим прибли́житися к Нему́ наро́да ра́ди, откры́ша покро́в, иде́же бе, и прокопа́вше све́сиша одр, на не́мже разсла́бленный лежа́ше.</p> <p>Ви́дев же Иису́с ве́ру их, глаго́ла разсла́бленному: ча́до, отпуща́ются тебе́ греси́ твои́.</p> <p>Бя́ху же не́цыи от кни́жник ту седя́ще и помышля́юще в сердца́х свои́х:</p> <p>Что Сей та́ко глаго́лет хулы́? Кто мо́жет оставля́ти грехи́, то́кмо еди́н Бог?</p> <p>И а́бие разуме́в Иису́с ду́хом Свои́м, я́ко та́ко ти́и помышля́ют в себе́, рече́ им: что сия́ помышля́ете в сердца́х ва́ших?</p> <p>Что есть удо́бее? Рещи́ разсла́бленному: отпуща́ются тебе́ греси́? Или́ рещи́: воста́ни, и возми́ одр твой, и ходи́?</p> <p>Но да уве́сте, я́ко власть и́мать Сын Челове́ческий на земли́ отпуща́ти грехи́, [глаго́ла разсла́бленному:]</p> <p>Тебе́ глаго́лю, воста́ни, и возми́ одр твой, и иди́ в дом твой.</p> <p>И воста́ а́бие, и взем одр, изы́де пред все́ми, я́ко диви́тися всем и сла́вити Бо́га, глаго́лющим, я́ко николи́же та́ко ви́дехом.</p> <p>И изы́де па́ки к мо́рю: и весь наро́д идя́ше к Нему́, иуча́ше их.</p> <p>И мимогряды́й ви́де Леви́ю Алфе́ова, седя́ща на мы́тнице, и глаго́ла ему́: по Мне гряди́. И воста́в в след Его́ и́де.</p> <p>И бысть возлежа́щу Ему́ в дому́ его́, и мно́зи мытари́ и гре́шницы возлежа́ху со Иису́сом и со ученики́ Его́, бя́ху бо мно́зи, и по Нем идо́ша.</p> <p>И кни́жницы и фарисе́е, ви́девше Его́ яду́ща с мытари́ и гре́шники, глаго́лаху ученико́м Его́: что я́ко с мытари́ и гре́шники яст и пие́т?</p> <p>И слы́шав Иису́с глаго́ла им: не тре́буют здра́вии врача́, но боля́щии, не приидо́х призва́ти пра́ведники, но гре́шники на покая́ние.</p> <p>И бя́ху ученицы́ Иоа́нновы и фарисе́йстии постя́щеся, и приидо́ша и глаго́лаша Иису́су: почто́ ученицы́ Иоа́нновы и фарисе́йстии постя́тся, а Твои́ ученицы́ не постя́тся?</p> <p>И рече́ им Иису́с: еда́ мо́гут сы́нове бра́чнии, до́ндеже жени́х с ни́ми есть, пости́тися? Ели́ко вре́мя с собо́ю и́мут жениха́, не мо́гут пости́тися.</p> <p>Прии́дут же дни́е, егда́ оты́мется от них жени́х, и тогда́ постя́тся в ты́я дни.</p> <p>И никто́же приложе́ния пла́та небе́лена пришива́ет к ри́зе ве́тсе а́ще ли же ни, во́змет коне́ц его́ но́вое от ве́тхаго, и го́рши дира́ бу́дет.</p> <p>{отто́ргнет приставле́ние его́ но́вое [не́что] от ве́тхого, и го́рша дира́ бу́дет}</p> <p>И никто́же влива́ет вина́ но́ва в ме́хи ве́тхи, а́ще ли же ни, просади́т вино́ но́вое ме́хи, и вино́ пролие́тся, и ме́си поги́бнут, но вино́ но́вое в ме́хи но́вы влия́ти [подоба́ет].</p> <p>И бы́сть мимоходи́ти Ему́ в суббо́ты сквозе́ се́яния, и нача́ша ученицы́ Его́ путь твори́ти, востерза́юще кла́сы.</p> <p>И фарисе́е глаго́лаху Ему́: виждь, что творя́т в суббо́ты, его́же не досто́ит?</p> <p>И Той глаго́лаше им: не́сте ли николи́же чли, что сотвори́ Дави́д, егда́ тре́бование име́ и взалка́ сам и и́же с ним?</p> <p>Ка́ко вни́де в дом Бо́жий при Авиафа́ре архиере́и, и хле́бы предложе́ния снеде́, и́хже не досто́яше я́сти то́кмо иере́ем, и даде́ и су́щим с ним?</p> <p>И глаго́лаше им: суббо́та челове́ка ра́ди бысть, а не челове́к суббо́ты ра́ди.</p> <p>Те́мже госпо́дь есть Сын Челове́ческий и суббо́те.</p> </div>
  <div class="glava" id="glava-3" style="display: none;"> <h1>От Ма́рка, глава 3</h1> <p>И вни́де па́ки в со́нмище, и бе та́мо челове́к, су́ху имы́й ру́ку.</p> <p>И назира́ху Его́, а́ще в суббо́ты исцели́т его́, да Нань возглаго́лют.</p> <p>И глаго́ла челове́ку су́ху иму́щему ру́ку: ста́ни посреде́.</p> <p>И глаго́ла им: досто́ит ли в суббо́ты добро́ твори́ти, или́ зло твори́ти? Ду́шу спасти́, или́ погуби́ти? Они́ же молча́ху.</p> <p>И воззре́в на них со гне́вом, скорбя́ о окамене́нии серде́ц их, глаго́ла челове́ку: простри́ ру́ку твою́. И простре́, и утверди́ся рука́ его́ цела́ я́ко друга́я.</p> <p>И изше́дше фарисе́е, а́бие со иродиа́ны, ка́ко Его́ погубя́т.</p> <p>Иису́с же оты́де со ученики́ Свои́ми к мо́рю, и мног наро́д от Галиле́и по Нем и́де, и от Иуде́и,</p> <p>И от Иерусали́ма, и от Идуме́и, и со о́наго по́лу Иорда́на. И от Ти́ра и Сидо́на мно́жество мно́гое, слы́шавше, ели́ка творя́ше, [и] приидо́ша к Нему́.</p> <p>И рече́ ученико́м Свои́м, да кора́бль бу́дет у Него́ наро́да ра́ди, да не стужа́ют Ему́.</p> <p>Мно́ги бо исцели́, я́коже напада́ти Ем, {на Него́}да Ему́ прико́снутся, ели́цы име́яху ра́ны.</p> <p>И ду́си нечи́стии, егда́ ви́дяху Его́, припа́даху к Нему́ и зва́ху, глаго́люще, я́ко Ты еси́ Сын Бо́жий.</p> <p>И мно́го преща́ше им, да не явле́нна Его́ сотворя́т.</p> <p>И взы́де на гору́ и призва́, и́хже хотя́ше Сам, и приидо́ша к Нему́.</p> <p>И сотвори́ двана́десяте, да бу́дут с Ним, и да посыла́ет их пропове́дати,</p> <p>И име́ти власть цели́ти неду́ги и изгони́ти бе́сы.</p> <p>И нарече́ Си́мону и́мя Петр,</p> <p>И Иа́кова Зеведе́ова и Иоа́нна бра́та Иа́ковля, и нарече́ и́ма имена́ Воанерге́с, е́же есть сы́на гро́мова.</p> <p>И Андре́а, и Фили́ппа, и Варфоломе́а, и Матфе́а, и Фому́, и Иа́кова Алфе́ова, и Фадде́а, и Си́мона Канани́та,</p> <p>И Иу́ду Искарио́тскаго, и́же и предаде́ Его́.</p> <p>И приидо́ша в дом, и собра́ся па́ки наро́д, я́ко не мощи́ им ни хле́ба я́сти.</p> <p>И слы́шавше и́же бя́ху у Него́, изыдо́ша, да и́мут Его́, глаго́лаху бо, я́ко неи́стов есть.</p> <p>И кни́жницы, и́же от Иерусали́ма низше́дшии, глаго́лаху, я́ко веельзеву́ла и́мать и я́ко о кня́зе бесо́встем изго́нит бе́сы.</p> <p>И призва́в их, в при́тчах глаго́лаше им: ка́ко мо́жет сатана́ сатану́ изгони́ти?</p> <p>И а́ще ца́рство на ся раздели́тся, не мо́жет ста́ти ца́рство то.</p> <p>И а́ще дом на ся раздели́тся, не мо́жет ста́ти дом той.</p> <p>И а́ще сатана́ воста́ на ся сам и раздели́ся, не мо́жет ста́ти, но коне́ц и́мать.</p> <p>Никто́же мо́жет сосу́ды кре́пкаго, вшед в дом его́, расхи́тити, а́ще не пе́рвее кре́пкаго свя́жет, и тогда́ дом его́ расхи́тит.</p> <p>Ами́нь глаго́лю вам, я́ко вся отпу́стятся согреше́ния сыно́м челове́ческим, и хуле́ния, ели́ка а́ще восху́лят.</p> <p>А и́же восху́лит на Ду́ха Свята́го, не и́мать отпуще́ния во ве́ки, но пови́нен есть ве́чному суду́.</p> <p>Зане́ глаго́лаху: ду́ха нечи́стаго и́мать.</p> <p>Приидо́ша у́бо Ма́ти и бра́тия Его́, и вне стоя́ще посла́ша к Нему́, зову́ще Его́.</p> <p>И седя́ше наро́д о Нем. Ре́ша же Ему́: се Ма́ти Твоя́ и бра́тия Твоя́ и сестры́ Твоя́ вне и́щут Тебе́.</p> <p>И отвеща́ им, глаго́ля: кто есть ма́ти Моя́, или́ бра́тия Моя́?</p> <p>И согля́дав о́крест Себе́ седя́щия, глаго́ла: се ма́ти Моя́ и бра́тия Моя́,</p> <p>И́же бо а́ще сотвори́т во́лю Бо́жию, сей брат Мой и сестра́ Моя́ и ма́ти Ми есть.</p> 
  <h1>От Ма́рка, глава 4</h1><p>И па́ки нача́т учи́ти при мо́ри, и собра́ся к Нему́ наро́д мног, я́коже Самому́ вле́зшу в кора́бль, седе́ти в мо́ри, и весь наро́д при мо́ри на земли́ бя́ше.</p> <p>И уча́ше их при́тчами мно́го и глаго́лаше им во уче́нии Свое́м:</p> <p>Слы́шите, се изы́де се́яй се́яти,</p> <p>И бысть егда́ се́яше, о́во паде́ при пути́, и приидо́ша пти́цы, и позоба́ша е́.</p> <p>Друго́е же паде́ на ка́мени, иде́же не имя́ше земли́ мно́ги, и а́бие прозябе́, зане́ не имя́ше глубины́ земны́я.</p> <p>Со́лнцу же возсия́вшу присвя́де, {Увяло.}и зане́ не имя́ше ко́рене, и́зсше.</p> <p>И друго́е паде́ в те́рнии, и взы́де те́рние, и подави́ е́, и плода́ не даст.</p> <p>И друго́е паде́ на земли́ до́брей, и дая́ше плод восходя́щь и расту́щь, и припло́доваше на три́десять, и на шестьдеся́т, и на сто.</p> <p>И глаго́лаше: име́яй у́ши слы́шати да слы́шит.</p> <p>Егда́ же бысть еди́н, вопроси́ша Его́, иже бя́ху с ним, со обемана́десяте о при́тчи.</p> <p>И глаго́лаше им: вам [есть] дано́ ве́дати та́йны Ца́рствия Бо́жия, о́нем же вне́шним в при́тчах вся быва́ют.</p> <p>Да ви́дяще ви́дят, и не у́зрят, и слы́шаще слы́шат, и не разуме́ют, да не когда́ обратя́тся, и оста́вятся им греси́.</p> <p>И глаго́ла им: не ве́сте ли при́тчи сея́? И ка́ко вся при́тчи разуме́ете?</p> <p>Се́яй, сло́во се́ет.</p> <p>Си́и же суть, и́же на пути́, иде́же се́ется сло́во, и егда́ услы́шат, а́бие прии́дет сатана́ и оты́мет сло́во се́янное в сердца́х их.</p> <p>И си́и суть та́кожде и́же на ка́менных се́емии, и́же егда́ услы́шат сло́во, а́бие с ра́достию прие́млют е́.</p> <p>И не и́мут коре́ния в себе́, но привре́менни суть, та́же бы́вши печа́ли или́ гоне́нию словесе́ ра́ди, а́бие соблажня́ются.</p> <p>А си́и суть, и́же в те́рнии се́емии, слы́шащии сло́во.</p> <p>И печа́ли ве́ка сего́, и лесть бога́тства, и о про́чих по́хотию входя́ще подавля́ют сло́во, и безпло́дно быва́ет.</p> <p>И си́и суть, и́же на земли́ до́брей се́яннии, и́же слы́шат сло́во и прие́млют, и пло́дствуют на три́десять, и на шестьдеся́т, и на сто.</p> <p>И глаго́лаше им: еда́ свети́льник прихо́дит, {вжига́ют}да под спу́дом положа́т его́ или́ под одро́м? Не да ли на све́щнице положе́н бу́дет?</p> <p>Несть бо та́йно, е́же не яви́тся, ниже́ бысть потае́но, но да прии́дет в явле́ние.</p> <p>А́ще кто и́мать у́ши слы́шати, да слы́шит.</p> <p>И глаго́лаше им: блюди́те что слы́шите, в ню́же ме́ру ме́рите, возме́рится вам, и приложи́тся вам слы́шащим.</p> <p>И́же бо а́ще и́мать, да́стся ему́, а и́же не и́мать, и е́же и́мать, оты́мется от него́.</p> <p>И глаго́лаше: та́ко есть [и] Ца́рствие Бо́жие, я́коже челове́к вмета́ет се́мя в зе́млю,</p> <p>И спит, и востае́т но́щию и дни́ю, и се́мя прозяба́ет и расте́т, я́коже не весть он.</p> <p>В себе́ бо земля́ плоди́т пре́жде траву́, пото́м клас, та́же исполня́ет пшени́цу в кла́се.</p> <p>Егда́ же созре́ет плод, а́бие по́слет серп, я́ко наста́ жа́тва.</p> <p>И глаго́лаше: чесому́ уподо́бим Ца́рствие Бо́жие? Или́ ко́ей при́тчи приложи́м е́?</p> <p>Я́ко зе́рно гору́шично, е́же егда́ все́яно бу́дет в земли́, мне́е всех се́мен есть земны́х.</p> <p>И егда́ все́яно бу́дет, возрасте́т, и бу́дет бо́ле всех зе́лий, и сотвори́т ве́тви ве́лия, я́ко мощи́ под се́нию его́ пти́цам небе́сным вита́ти.</p> <p>И таковы́ми при́тчами мно́гими глаго́лаше им сло́во, я́коже можа́ху слы́шати.</p> <p>Без при́тчи же не глаго́лаше им словесе́, осо́бь же ученико́м Свои́м сказа́ше вся.</p> <p>И глаго́ла им в той день, ве́черу бы́вшу: пре́йдем на он пол.</p> <p>И отпу́щше наро́ды, поя́ша Его́ я́коже бе в корабли́, и ини́и же корабли́ бя́ху с Ним.</p> <p>И бысть бу́ря ве́трена вели́ка, во́лны же влива́хуся в кора́бль, я́ко уже́ погружа́тися ему́.</p> <p>И бе Сам на корме́ на возгла́внице спя. И возбуди́ша Его́ и глаго́лаша Ему́: Учи́телю, не ради́ши ли, я́ко погиба́ем?</p> <p>И воста́в запрети́ ве́тру, и рече́ мо́рю: молчи́, преста́ни. И уле́же ветр, и бысть тишина́ ве́лия.</p> <p>И рече́ им: что та́ко страшли́ви есте́? Ка́ко не и́мате ве́ры?</p> <p>И убоя́шася стра́хом ве́лиим и глаго́лаху друг ко дру́гу: кто у́бо Сей есть, я́ко и ветр и мо́ре послу́шают Его́?</p> </div> 
  <div class="glava" id="glava-5" style="display: none;"> <h1>От Ма́рка, глава 5</h1><p>И приидо́ша на он пол мо́ря, во страну́ Гадари́нскую.</p> <p>И изле́зшу Ему́ из корабля́, а́бие сре́те Его́ от гро́б челове́к в ду́се нечи́сте,</p> <p>И́же жили́ще имя́ше во гробе́х, и ни вери́гами никто́же можа́ше его́ связа́ти,</p> <p>Зане́ ему́ мно́гажды пу́ты и у́жи [желе́зны] свя́зану су́щу, и растерза́тися от него́ у́жем [желе́зным] и пу́том сокруша́тися, и никто́же можа́ше его́ уму́чити. {укроти́ти}</p> <p>И вы́ну нощь и день во гробе́х и в гора́х бе, вопия́ и толки́йся ка́мением.</p> <p>Узре́в же Иису́са издале́ча, тече́ и поклони́ся Ему́.</p> <p>И возопи́в гла́сом ве́лиим, рече́: что мне и Тебе́, Иису́се Сы́не Бо́га Вы́шняго? Заклина́ю Тя Бо́гом, не му́чи мене́.</p> <p>Глаго́лаше бо ему́: изы́ди, ду́ше нечи́стый, от челове́ка.</p> <p>И вопроша́ше его́: что ти есть и́мя? И отвеща́ глаго́ля: легео́н и́мя мне, я́ко мно́зи есмы́.</p> <p>И моли́ша Его́ мно́го, да не по́слет их вне страны́.</p> <p>Бе же ту при горе́ ста́до свино́е ве́лие пасо́мо.</p> <p>И моли́ша Его́ вси бе́си, глаго́люще: посли́ ны во свиния́, да в ня вни́дем.</p> <p>И повеле́ им а́бие Иису́с. И изше́дше ду́си нечи́стии, внидо́ша во свиния́, и устреми́ся ста́до по бре́гу в мо́ре, бя́ху же я́ко две ты́сящи, и утопа́ху в мо́ри.</p> <p>Пасу́щии же свиния́ бежа́ша и возвести́ша во гра́де и в се́лех. И изыдо́ша ви́дети, что есть бы́вшее.</p> <p>И приидо́ша ко Иису́сови, и ви́деша беснова́вшагося седя́ща и оболче́на и смы́сляща, име́вшаго легео́н, и убоя́шася.</p> <p>Пове́даша же им ви́девшии, ка́ко бысть бесно́му, и о свиния́х.</p> <p>И нача́ша моли́ти Его́ отыти́ от преде́л их.</p> <p>И вле́зшу Ему́ в кора́бль, моля́ше Его́ беснова́выйся, да бы был с Ним.</p> <p>Иису́с же не даст ему́, но рече́ ему́: иди́ в дом твой ко твои́м и возвести́ им, ели́ка ти Госпо́дь сотвори́ и поми́лова тя.</p> <p>И и́де и нача́ пропове́дати в десяти́ граде́х, ели́ка сотвори́ ему́ Иису́с. И вси дивля́хуся.</p> <p>И преше́дшу Иису́су в корабли́ па́ки на он пол, собра́ся наро́д мног о Нем. {к Нему́}И бе при мо́ри.</p> <p>И се прии́де еди́н от архисинаго́г, и́менем Иаи́р, и ви́дев Его́, паде́ при ногу́ Его́.</p> <p>И моля́ше Его́ мно́го, глаго́ля, я́ко дщи моя́ на кончи́не есть, да прише́д возложи́ши на ню ру́це, я́ко да спасе́тся и жива́ бу́дет.</p> <p>И и́де с ним, и по Нем идя́ху наро́ди мно́зи и угнета́ху Его́.</p> <p>И жена́ не́кая су́щи в точе́нии кро́ве лет двана́десяте,</p> <p>И мно́го пострада́вши от мног враче́в, и изда́вши своя́ вся, и ни еди́ныя по́льзы обре́тши, но па́че в го́ршее прише́дши,</p> <p>Слы́шавши о Иису́се прише́дши в наро́де созади́, прикосну́ся ри́зе Его́.</p> <p>Глаго́лаше бо, я́ко, а́ще прикосну́ся ри́зам Его́, спасе́на бу́ду.</p> <p>И а́бие изся́кну исто́чник кро́ве ея́, и разуме́ {и ощути́}те́лом, я́ко изцеле́ от ра́ны.</p> <p>И а́бие Иису́с разуме́ в Себе́ си́лу изше́дшую от Него́, и обра́щься в наро́де, глаго́лаше: кто прикосну́ся ри́зам Мои́м?</p> <p>И глаго́лаху Ему́ ученицы́ Его́: ви́диши наро́д угнета́ющ Тя, и глаго́леши, кто ся прикосну́ Мне?</p> <p>И обгля́даше ви́дети сотво́ршую сие́.</p> <p>Жена́ же убоя́вшися и трепе́щущи, ве́дящи, е́же бысть ей, прии́де и припаде́ к Нему́ и рече́ Ему́ всю и́стину.</p> <p>Он же рече́ ей: дщи, ве́ра твоя́ спасе́ тя. Иди́ в ми́ре и бу́ди цела́ от ра́ны твоея́.</p> <p>Еще́ Ему́ глаголющу, и приидо́ша от архисинаго́га, глаго́люще, я́ко дщи твоя́ у́мре, что еще́ дви́жеши Учи́теля?</p> <p>Иису́с же а́бие слы́шав сло́во глаго́лемое, глаго́ла архисинаго́гови: не бо́йся, то́кмо ве́руй.</p> <p>И не оста́ви по Себе́ ни еди́наго ити́, то́кмо Петра́ и Иа́кова и Иоа́нна бра́та Иа́ковля.</p> <p>И прии́де в дом архисинаго́гов и ви́де молву́, пла́чущияся и крича́щия мно́го.</p> <p>И вшед глаго́ла им: что мо́лвите и пла́четеся? Отрокови́ца несть умерла́, но спит.</p> <p>И руга́хуся Ему́. Он же изгна́в вся, поя́т отца́ отрокови́цы и ма́терь, и и́же бе́ху с Ним, и вни́де, иде́же бе отрокови́ца лежа́щи.</p> <p>И ем за ру́ку отрокови́цу, глаго́ла ей: талифа́ ку́ми, е́же есть сказа́емо, деви́це, тебе́ глаго́лю, воста́ни.</p> <p>И а́бие воста́ деви́ца и хожда́ше, бе бо лет двоюна́десяте. И ужасо́шася у́жасом ве́лиим.</p> <p>И запрети́ им мно́го, да никто́же уве́сть сего́, и рече́: дади́те ей я́сти.</p>
  <h1>От Ма́рка, глава 6</h1><p>И изы́де отту́ду, и прии́де во оте́чествие Свое́, и по Нем идо́ша ученицы́ Его́.</p> <p>И бы́вши суббо́те, нача́т на со́нмищи учи́ти. И мно́зи слы́шащии дивля́хуся, глаго́люще: отку́ду Сему́ сия́? И что прему́дрость да́ная Ему́, и си́лы таковы́ рука́маЕго́ быва́ют?</p> <p>Не Сей ли есть текто́н, сын Мари́ин, брат же Иа́кову и Иоси́и и Иу́де и Си́мону? И не сестры́ ли Его́ зде суть в нас? И блажня́хуся о Нем.</p> <p>Глаго́лаше же им Иису́с, я́ко несть проро́к без че́сти, то́кмо во оте́чествии свое́м, и в сро́дстве и в дому́ свое́м.</p> <p>И не можа́ше ту ни еди́ныя си́лы сотвори́ти, то́кмо ма́ло неду́жных, возло́жь ру́це, исцели́.</p> <p>И дивля́шеся за неве́рствие их, и обхожда́ше ве́си о́крест учя́.</p> <p>И призва́ обана́десяте, и нача́т их посыла́ти два два, и дая́ше им власть над ду́хи нечи́стыми.</p> <p>И запове́да им, да ничесо́же во́змут на путь, то́кмо жезл еди́н, ни пи́ры, ни хле́ба, ни при по́ясе ме́ди,</p> <p>Но обуве́ни в санда́лия, и не облачи́тися в две ри́зе.</p> <p>И глаго́лаше им: иде́же а́ще вни́дете в дом, ту пребыва́йте, до́ндеже изы́дете отту́ду.</p> <p>И ели́цы а́ще не прии́мут вы, ниже́ послу́шают вас, исходя́ще отту́ду, оттряси́те прах, и́же под нога́ми ва́шими, во свиде́тельство им. Ами́нь глаго́лю вам, отра́днее бу́дет Содо́мом и Гомо́рром в день су́дный, не́же гра́ду тому́.</p> <p>И изше́дше пропове́даху, да пока́ются.</p> <p>И бе́сы мно́ги изгоня́ху, и ма́заху ма́слом мно́ги неду́жныя, и изцелева́ху.</p> <p>И услы́ша царь И́род, [я́ве бо бысть и́мя Его́,] и глаго́лаше: я́ко Иоа́нн Крестя́й от ме́ртвых воста́, и сего́ ра́ди си́лы де́ются о нем.</p> <p>Ини́и глаго́лаху, я́ко Илиа́ есть, ини́и же глаго́лаху, я́ко проро́к есть, или́ я́ко еди́н от проро́к.</p> <p>Слы́шав же И́род рече́, я́ко, его́же аз усе́кнух Иоа́нна, той есть, той воста́ от ме́ртвых.</p> <p>Той бо И́род посла́в, ят Иоа́нна и связа́ его́ в темни́це, Иродиа́ды ра́ди, жены́ Фили́ппа, бра́та своего́, я́ко ожени́ся ею́.</p> <p>Глаго́лаше бо Иоа́нн И́родови: не досто́ит тебе́ име́ти жену́ [Фили́ппа,] бра́та твоего́.</p> <p>Ироди́я же гне́вашеся на него́ и хотя́ше его́ уби́ти, и не можа́ше.</p> <p>И́род бо боя́шеся Иоа́нна, ве́дый его́ му́жа пра́ведна и свя́та, и соблюда́ше его́, и послу́шав его́, мно́га творя́ше, и в сла́дость его́ послу́шаше.</p> <p>И приклю́чшуся дни потре́бну, {удо́бну}егда́ И́род рождеству́ своему́ ве́черю творя́ше, князе́м свои́м, ты́сящником, и старе́йшинам галиле́йским.</p> <p>И вше́дши дщерь тоя́ Иродиа́ды, и пляса́вши, и уго́ждши И́родови и возлежа́щим с ним. Рече́ царь деви́це: проси́ у мене́, е́же а́ще хо́щеши, и дам ти.</p> <p>И кля́тся ей: я́ко а́ще попро́сиши у мене́, дам ти, и до полца́рствия моего́.</p> <p>Она́ же изше́дши рече́ ма́тери свое́й: чесо́ прошу́? Она́ же рече́: главу́ Иоа́нна Крести́теля.</p> <p>И вше́дши а́бие со тща́нием к царю́, проси́, глаго́лющи: хощу́, да ми да́си от него́ {а́бие}на блю́де главу́ Иоа́нна Крести́теля.</p> <p>И приско́рбен быв царь, кля́твы же ра́ди, и за возлежа́щих с ним, не восхоте́ отрещи́ся ея́.</p> <p>И а́бие посла́в царь спекула́тора, повеле́ принести́ главу́ его́. Он же шед усе́кну его́ в темни́це.</p> <p>И принесе́ главу́ его́ на блю́де, и даде́ ю́ деви́це, и деви́ца даде́ ю́ ма́тери свое́й.</p> <p>И слы́шавше ученицы́ его́, приидо́ша и взя́ша труп его́, и положи́ша его́ во гро́бе.</p> <p>И собра́шася апо́столи ко Иису́су, и возвести́ша Ему́ вся, и ели́ка сотвори́ша, и научи́ша.</p> <p>И рече́ им: прииди́те вы са́ми в пу́сто ме́сто еди́ни {осо́бь}и почи́йте ма́ло. Бя́ху бо приходя́щии и отходя́щии мно́зи, и ни я́сти им бе когда́.</p> <p>И идо́ша в пу́сто ме́сто корабле́м еди́ни.</p> <p>И ви́деша их иду́щя, и позна́ша их мно́зи, и пе́ши от всех градо́в стица́хуся та́мо, и предвари́ша их, и снидо́шася к Нему́.</p> <p>И изше́д ви́де Иису́с наро́д мног и милосе́рдова о них, зане́ бя́ху я́ко о́вцы не иму́щия па́стыря, и нача́т их учи́ти мно́го.</p> <p>И уже́ часу́ мно́гу бы́вшу, присту́пльше к Нему́ ученицы́ Его́, глаго́лаша, я́ко пу́сто есть ме́сто, и уже́ час мног.</p> <p>Отпусти́ их, да ше́дше во окре́стных се́лех и ве́сех ку́пят себе́ хле́бы, не и́мут бо чесо́ я́сти.</p> <p>Он же отвеща́в рече́ им: дади́те им вы я́сти. И глаго́лаша Ему́: да ше́дше ку́пим двема́ сто́ма пе́нязь хле́бы и да́мы им я́сти?</p> <p>Он же рече́ им: коли́ко хле́бы и́мате? Иди́те и ви́дите. И уве́девше глаго́лаша: пять [хлеб], и две ры́бе.</p> <p>И повеле́ им посади́ти вся на спо́ды на спо́ды {во окру́г}на траве́ зелене́.</p> <p>И возлего́ша на ле́хи на ле́хи {на ку́чи}по сту и по пяти́десят.</p> <p>И прие́м пять хлеб и две ры́бе, воззре́в на не́бо, благослови́ и преломи́ хле́бы, и дая́ше ученико́м Свои́м, да предлага́ют пред ни́ми, и о́бе ры́бе раздели́ всем.</p> <p>И ядо́ша вси и насы́тишася.</p> <p>И взя́ша укру́хи, двана́десяте ко́шя испо́лнь, и от ры́бу.</p> <p>Бя́ше же я́дших хле́бы я́ко пять ты́сящ муже́й.</p> <p>И а́бие пону́ди ученики́ Своя́ вни́ти в кора́бль и вари́ти {предвари́ти}Его́ на о́ном полу́ к Вифсаи́де, до́ндеже Сам отпу́стит наро́ды.</p> <p>И отре́кся им, {и отпусти́в я́}и́де в го́ру помоли́тися.</p> <p>И ве́черу бы́вшу, бе кора́бль посреде́ мо́ря, и Сам еди́н на земли́.</p> <p>И ви́де их стра́ждущих в пла́вании, [бе бо ветр проти́вен им,] и о четве́ртей стра́жи нощне́й прии́де к ним, по мо́рю ходя́й, и хотя́ше мину́ти их.</p> <p>Они́ же ви́девше Его́ ходя́ща по мо́рю, мня́ху призра́к бы́ти и возопи́ша.</p> <p>Вси бо Его́ ви́деша и смути́шася. И а́бие глаго́ла с ни́ми и рече́ им: дерза́йте, Аз есмь, не бо́йтеся.</p> <p>И вни́де к ним в кора́бль, и уле́же ветр. И зело́ и́злиха в себе́ ужаса́хуся и дивля́хуся.</p> <p>Не разуме́ша бо о хле́бех, бе бо се́рдце их окамене́но.</p> <p>И преше́дше приидо́ша в зе́млю Генисаре́тску и приста́ша.</p> <p>И изше́дшим им из корабля́, а́бие позна́ша Его́.</p> <p>Обте́кше всю страну́ ту, нача́ша на одре́х приноси́ти боля́щия, иде́же слы́шаху, я́ко ту есть.</p> <p>И а́може а́ще вхожда́ше в ве́си, или́ во гра́ды, или́ се́ла, на распу́тиях полага́ху неду́жныя и моля́ху Его́, да поне́ воскри́лию ри́зы Его́ прико́снутся, и ели́цы а́ще прикаса́хуся Ему́, спаса́хуся.</p> </div> 
  <div class="glava" id="glava-7" style="display: none;"> <h1>От Ма́рка, глава 7</h1><p>И собра́шася к Нему́ фарисе́е и не́цыи от кни́жник, прише́дшии от Иерусали́ма,</p> <p>И ви́девше не́кия от учени́к Его́ нечи́стыми рука́ми, си́речь неумове́нными, яду́щих хле́бы, руга́хуся.</p> <p>Фарисе́е бо и вси иуде́е, а́ще не тры́юще {до лако́т}умы́ют рук, не ядя́т, держа́ще преда́ния ста́рец.</p> <p>И от то́ржища, а́ще не поку́плются, не ядя́т. И и́на мно́га суть, я́же прия́ша держа́ти, погруже́ния сткля́ницам и чва́ном и котло́м и одро́м.</p> <p>Пото́м же вопроша́ху Его́ фарисе́е и кни́жницы: почто́ ученицы́ Твои́ не хо́дят по преда́нию ста́рец, но неумове́нными рука́ми ядя́т хлеб?</p> <p>Он же отвеща́в рече́ им, я́ко до́бре проро́чествова Иса́иа о вас лицеме́рех, я́коже есть пи́сано: си́и лю́дие устна́ми Мя чтут, се́рдце же их дале́че отстои́т от Мене́.</p> <p>Всу́е же чтут Мя, уча́ще уче́нием, за́поведем челове́ческим.</p> <p>Оста́вльше бо за́поведь Бо́жию, держите́ преда́ния челове́ческая, креще́ния {омове́ния}чва́ном и сткля́ницам, и и́на подо́бна такова́ мно́га творите́.</p> <p>И глаго́лаше им: до́бре отмета́ете за́поведь Бо́жию, да преда́ние ва́ше соблюдете́.</p> <p>Моисе́й бо рече́: чти отца́ твоего́ и ма́терь твою́, и и́же злосло́вит отца́ или́ ма́терь, сме́ртию да у́мрет.</p> <p>Вы́ же глаго́лете: а́ще рече́т челове́к отцу́ или́ ма́тери, корва́н, [е́же есть дар,] и́же а́ще {и́мже бы}по́льзовался еси́ от мене́.</p> <p>И не ктому́ оставля́ете его́ ничесо́же сотвори́ти отцу́ своему́ или́ ма́тери свое́й,</p> <p>Преступа́юще сло́во Бо́жие преда́нием ва́шим, е́же преда́сте, и подо́бна такова́ мно́га твори́те.</p> <p>И призва́в весь наро́д, глаго́лаше им: послу́шайте Мене́ вси и разуме́йте.</p> <p>Ничесо́же есть внеу́ду челове́ка входи́мо вонь, е́же мо́жет оскверни́ти его́, но исходя́щая от него́, та суть скверня́щая челове́ка.</p> <p>А́ще кто и́мать у́ши слы́шати, да слы́шит.</p> <p>И егда́ вни́де в дом от наро́да, вопроша́ху Его́ ученицы́ Его́ о при́тчи.</p> <p>И глаго́ла им: та́ко ли и вы неразу́мливи есте́? Не разуме́ете ли, я́ко все [е́же] извну́ входи́мое в челове́ка, не мо́жет оскверни́ти его́?</p> <p>Я́ко не вхо́дит ему́ в се́рдце, но во чре́во, и афедро́ном исхо́дит, истребля́я вся бра́шна.</p> <p>Глаго́лаше же, я́ко исходя́щее от челове́ка, то скверни́т челове́ка.</p> <p>Из'утрьу́ду бо от се́рдца челове́ческа помышле́ния зла́я исхо́дят, прелюбодея́ния, любодея́ния, уби́йства,</p> <p>Татьбы́, лихои́мства, [оби́ды,] лука́вствия, лесть, студодея́ния, о́ко лука́во, хула́, горды́ня, безу́мство.</p> <p>Вся сия́ злая изу́трь исхо́дят и скверня́т челове́ка.</p> <p>И отту́ду воста́в, и́де в преде́лы Ти́рски и Сидо́нски; и вшед в дом, ни кого́же хотя́ше, дабы́ его́ чу́л, и не мо́же утаи́тися.</p> <p>Слы́шавши бо жена́ о Нем, ея́же дщи имя́ше ду́х нечи́ст, прише́дши припаде́ к нога́ма Его́,</p> <p>[Жена́ же бе е́ллинска, сирофиники́сса ро́дом,] и моля́ше Его́, да бе́са изжене́т из дще́ре ея́.</p> <p>Иису́с же рече́ ей: оста́ви, да пе́рвее насы́тятся ча́да, несть бо добро́ отя́ти хле́ба ча́дом и поврещи́ псом.</p> <p>Она́ же отвеща́вши глаго́ла Ему́: ей, Го́споди, и́бо [и] пси под трапе́зою ядя́т от крупи́ц дете́й.</p> <p>И рече́ ей: за сие́ сло́во, иди́, изы́де бес из дще́ре твоея́.</p> <p>И ше́дши в дом свой, обре́те бе́са изше́дша и дщерь лежа́щу на одре́.</p> <p>И па́ки изше́д Иису́с от преде́л Ти́рских и Сидо́нских, прии́де на мо́ре Галиле́йско, между́ преде́лы Декапо́льски.</p> <p>И приведо́ша к Нему́ глу́ха и гугни́ва, и моля́ху Его́, да возложи́т нань ру́ку.</p> <p>И пое́м его́ от наро́да еди́наго, {осо́бь}вложи́ пе́рсты Своя́ во у́ши его́, и плю́нув косну́ его́ в язы́к.</p> <p>И воззре́в на не́бо, воздохну́ и глаго́ла ему́: еффафа́, е́же есть разве́рзися.</p> <p>И а́бие разверзо́стася слу́ха его́, и разреши́ся у́за язы́ка его́, и глаго́лаше пра́во.</p> <p>И запрети́ им, да никому́же пове́дят, ели́ко же им Той запреща́ше, па́че и́злиха пропове́даху.</p> <p>И преи́злиха дивля́хуся, глаго́люще: до́бре все твори́т, и глухи́я твори́т слы́шати, и немы́я глаго́лати.</p> 
  <h1>От Ма́рка, глава 8</h1><p>В ты́я дни зело́ мно́гу наро́ду су́щу, и не иму́щем чесо́ я́сти, призва́в Иису́с ученики́ Своя́, глаго́ла им:</p>  <p>Милосе́рдую о наро́де, я́ко уже́ три дни приседя́т Мне и не и́мут чесо́ я́сти,</p>  <p>и а́ще отпущу́ их не я́дша в до́мы своя́, ослабе́ют на пути́, мно́зи бо от них издале́ча пришли́ [суть].</p>  <p>И отвеща́ша Ему́ ученицы́ Его́: отку́ду сих возмо́жет кто зде насы́тити хле́бы в пусты́ни?</p>  <p>И вопроси́ их: коли́ко и́мате хле́бы? Они́ же ре́ша: седмь.</p>  <p>И повеле́ наро́ду возлещи́ на земли́, и прие́м седмь хле́бы, хвалу́ возда́в, преломи́ и дая́ше ученико́м Свои́м, да предлага́ют, и предложи́ша пред наро́дом.</p>  <p>И имя́ху ры́биц ма́ло, и [сия́] благослови́в, рече́ предложи́ти и ты́я.</p>  <p>Ядо́ша же и насы́тишася, и взя́ша избы́тки укру́х, седмь ко́шниц.</p>  <p>[Бя́ху же я́дших я́ко четы́ре ты́сящи.] И отпусти́ их.</p>  <p>И а́бие влез в кора́бль со ученики́ Свои́ми, прии́де во страны́ Далмануфа́нски.</p>  <p>И изы́доша фарисе́е и нача́ша стяза́тися с Ним, и́щуще от Него́ зна́мения с небесе́, искуша́юще Его́.</p>  <p>И воздохну́в ду́хом Свои́м, глаго́ла: что род сей зна́мения и́щет? Ами́нь глаго́лю вам, а́ще да́стся ро́ду сему́ зна́мение.</p>  <p>И оста́вль их, влез па́ки в кора́бль, [и] и́де на он пол.</p>  <p>И забы́ша ученицы́ Его́ взя́ти хле́бы и ра́зве еди́наго хле́ба не имя́ху с собо́ю в корабли́.</p>  <p>И преща́ше им, глаго́ля: зри́те, блюди́теся от ква́са фарисе́йска и от ква́са и́родова.</p>  <p>И помышля́ху, друг ко дру́гу глаго́люще, я́ко хле́бы не и́мамы.</p>  <p>И разуме́в Иису́с, глаго́ла им: что помышля́ете, я́ко хле́бы не и́мате? Не у́ ли чу́вствуете, ниже́ разуме́ете? Еще́ ли окамене́но се́рдце ва́ше и́мате?</p>  <p>О́чи иму́ще не ви́дите? И у́ши иму́ще не слы́шите? И не по́мните ли,</p>  <p>Егда́ пять хле́бы преломи́х в пять ты́сящ, коли́ко кош испо́лнь укру́х прия́сте? Глаго́лаша Ему́: двана́десять.</p>  <p>Егда́ же седмь в четы́ре ты́сящи, коли́ко ко́шниц исполне́ния укру́х взя́сте? Они́ же ре́ша: седмь.</p>  <p>И глаго́ла им: ка́ко не разуме́ете?</p>  <p>И прии́де Иису́с в Вифсаи́ду, и приведо́ша к Нему́ сле́па, и моля́ху Его́, да его́ ко́снется.</p>  <p>И ем за ру́ку слепа́го, изведе́ его́ вон из ве́си, и плю́нув на о́чи его́, и возло́жь ру́це нань, вопроша́ше его́, а́ще что ви́дит?</p>  <p>И воззре́в глаго́лаше: ви́жу челове́ки я́ко дре́вие ходя́щя.</p>  <p>Пото́м же па́ки возложи́ ру́це на о́чи его́ и сотвори́ его́ прозре́ти, и утвори́ся, {исцеле́}и узре́ све́тло все.</p>  <p>И посла́ его́ в дом его́, глаго́ля: ни в весь вни́ди, ни пове́ждь кому́ в ве́си.</p>  <p>И изы́де Иису́с и ученицы́ Его́ в ве́си Кесари́и Фили́пповы, и на пути́ вопроша́ше ученики́ Своя́, глаго́ля им: кого́ Мя глаго́лют челове́цы бы́ти?</p>  <p>Они́ же отвеща́ша: Иоа́нна Крести́теля, и ини́и Илию́, друзи́и же еди́наго от проро́к.</p>  <p>И Той глаго́ла им: вы же кого́ Мя глаго́лете бы́ти? Отвеща́в же Петр глаго́ла Ему́: Ты еси́ Христо́с.</p>  <p>И запрети́ им, да ни кому́же глаго́лют о Нем.</p>  <p>И нача́т учи́ти их, я́ко подоба́ет Сы́ну Челове́ческому мно́го пострада́ти, и искуше́ну бы́ти от ста́рец и архиере́й и кни́жник, и убие́ну бы́ти, и в тре́тий день воскре́снути.</p>  <p>И не обину́яся сло́во глаго́лаше. И прие́мь Его́ Петр, нача́т прети́ти Ему́.</p>  <p>Он же обра́щься и воззре́в на ученики́ Своя́, запрети́ Петро́ви, глаго́ля: иди́ за Мно́ю, {Отойди от Меня.}сатано́, я́ко не мы́слиши, я́же суть Бо́жия, но я́же челове́ческа.</p>  <p>И призва́в наро́ды со ученики́ Свои́ми, рече́ им: и́же хо́щет по Мне ити́, да отве́ржется себе́, и во́змет крест свой, и по Мне гряде́т.</p>  <p>И́же бо а́ще хо́щет ду́шу свою́ спасти́, погуби́т ю́, а и́же погуби́т ду́шу свою́ Мене́ ра́ди и Ева́нгелиа, той спасе́т ю́.</p>  <p>Ка́я бо по́льза челове́ку, а́ще приобря́щет міръ весь, и отщети́т ду́шу свою́?</p>  <p>Или́ что́ даст челове́к изме́ну на души́ свое́й?</p>  <p>И́же бо а́ще постыди́тся Мене́ и Мои́х слове́с в ро́де сем прелюбоде́йнем и гре́шнем, и Сын Челове́ческий постыди́тся его́, егда́ прии́дет во сла́ве Отца́ Своего́ со А́нгелы святы́ми.</p></div> 
  <div class="glava" id="glava-9" style="display: none;"> <h1>От Ма́рка, глава 9</h1>  <p>И глаго́лаше им: ами́нь глаго́лю вам, я́ко суть не́цыи от зде стоя́щих, и́же не и́мут вкуси́ти сме́рти, до́ндеже ви́дят Ца́рствие Бо́жие прише́дшее в си́ле.</p>  <p>И по шести днех поя́т Иису́с Петра́ и Иа́кова и Иоа́нна, и возведе́ их на гору́ высоку́ осо́бь еди́ны, и преобрази́ся пред ни́ми.</p>  <p>И ри́зы Его́ бы́ша блеща́щяся, белы́ зело́ я́ко снег, яце́хже не мо́жет бели́льник убели́ти на земли́.</p>  <p>И яви́ся им Илиа́ с Моисе́ем, и бе́ста со Иису́сом глаго́люща.</p>  <p>И отвеща́в Петр глаго́ла Иису́сови: Равви́, добро́ есть нам зде бы́ти, и сотвори́м кро́вы три, Тебе́ еди́н, и Моисе́еви еди́н, и Илии́ еди́н.</p>  <p>Не ве́дяше бо, что рещи́, бя́ху бо пристра́шни.</p>  <p>И бысть о́блак осеня́я их, и прии́де глас из о́блака, глаго́ля: Сей есть Сын Мой возлю́бленный, Того́ послу́шайте.</p>  <p>И внеза́пу воззре́вше, ктому́ никого́же ви́деша, то́кмо Иису́са еди́наго с собо́ю.</p>  <p>Сходя́щим же им с горы́, запрети́ им, да никому́же пове́дят, я́же ви́деша, то́кмо егда́ Сын Челове́ческий из ме́ртвых воскре́снет.</p>  <p>И сло́во удержа́ша в себе́, стяза́ющеся, что́ есть, е́же из ме́ртвых воскре́снути.</p>  <p>И вопроша́ху Его́ глаго́люще: ка́ко глаго́лют кни́жницы, я́ко Илии́ подоба́ет приити́ пре́жде?</p>  <p>Он же отвеща́в рече́ им: Илиа́ у́бо прише́д пре́жде, устро́ит вся, и ка́ко есть пи́сано о Сы́не Челове́честем, да мно́го постра́ждет и уничиже́н бу́дет.</p>  <p>Но глаго́лю вам, я́ко и Илиа́ прии́де, [и сотвори́ша ему́, ели́ка хоте́ша,] я́коже есть пи́сано о нем.</p>  <p>И прише́д ко ученико́м, ви́де наро́д мног о них, {о́крест их}и кни́жники стяза́ющяся с ни́ми.</p>  <p>И а́бие весь наро́д ви́дев Его́ ужасе́ся, и прири́щуще {Подбегая.}целова́ху Его́.</p>  <p>И вопроси́ кни́жники: что стяза́етеся к себе́? {с ни́ми}</p>  <p>И отвеща́в еди́н от наро́да рече́: Учи́телю, приведо́х сы́на моего́ к Тебе́, иму́ща ду́ха не́ма.</p>  <p>И иде́же коли́ждо и́мет его́, разбива́ет его́, и пе́ны тещи́т, и скреже́щет зубы́ свои́ми, и оцепенева́ет, и рех ученико́м Твои́м, да изжену́т его́, и не возмого́ша.</p>  <p>Он же отвеща́в ему́ глаго́ла: о, ро́де неве́рен, доко́ле в вас бу́ду? Доко́ле терплю́ вы? Приведи́те его́ ко Мне.</p>  <p>И приведо́ша его́ к Нему́. И ви́дев Его́, а́бие дух стрясе́ его́, и пад на земли́, валя́шеся, пе́ны тещя́.</p>  <p>И вопроси́ отца́ его́: коли́ко лет есть, отне́леже сие́ бысть ему́? Он же рече́: изде́тска.</p>  <p>И мно́гажды во огнь вве́рже его́ и в во́ды, да погуби́т его́, но а́ще что мо́жеши, помози́ нам, милосе́рдовав о нас.</p>  <p>Иису́с же рече́ ему́: е́же а́ще что мо́жеши ве́ровати, вся возмо́жна ве́рующему.</p>  <p>И а́бие возопи́в оте́ц отроча́те, со слеза́ми глаго́лаше: ве́рую, Го́споди, помози́ моему́ неве́рию.</p>  <p>Ви́дев же Иису́с, я́ко сри́щется наро́д, запрети́ ду́ху нечи́стому, глаго́ля ему́: ду́ше немы́й и глухи́й, Аз ти повелева́ю, изы́ди из него́ и ктому́ не вни́ди в него́.</p>  <p>И возопи́в и мно́го пружа́вся, изы́де, и бысть я́ко мертв, я́коже мно́зем глаго́лати, я́ко у́мре.</p>  <p>Иису́с же е́мь его́ за ру́ку, воздви́же его́, и воста́.</p>  <p>И вше́дшу Ему́ в дом, ученицы́ Его́ вопроша́ху Его́ еди́наго, я́ко мы не возмого́хом изгна́ти его́?</p>  <p>И рече́ им: сей род ничи́мже мо́жет изы́ти, то́кмо моли́твою и посто́м.</p>  <p>И отту́ду изше́дше, идя́ху сквозе́ Галиле́ю, и не хотя́ше, да кто уве́сть.</p>  <p>Уча́ше бо ученики́ Своя́ и глаго́лаше им, я́ко Сын Челове́ческий пре́дан бу́дет в ру́це челове́честе, и убию́т Его́, и убие́н быв, в тре́тий день воскре́снет.</p>  <p>Они́ же не разумева́ху глаголго́ла и боя́хуся Его́ вопроси́ти.</p>  <p>И прии́де в Капернау́м, и в дому́ быв, вопроша́ше их: что на пути́ в себе́ помышля́сте?</p>  <p>Они́ же молча́ху, друг ко дру́гу бо стяза́шася на пути́, кто есть бо́лий.</p>  <p>И сед пригласи́ обана́десяте и глаго́ла им: а́ще кто хо́щет ста́рей бы́ти, да бу́дет всех ме́ньший и всем слуга́.</p>  <p>И прии́мь отроча́, поста́ви е́ посреде́ их, и обе́м е́, рече́ им:</p>  <p>И́же а́ще еди́но таковы́х отроча́т прии́мет во и́мя Мое́, Мене́ прие́млет, и и́же Мене́ прие́млет, не Мене́ прие́млет, но Посла́вшаго Мя.</p>  <p>Отвеща́ Ему́ Иоа́нн, глаго́ля: Учи́телю, ви́дехом не́коего и́менем Твои́м изгоня́ща бе́сы, и́же не хо́дит по нас, и возбрани́хом ему́, я́ко не после́дует нам.</p>  <p>Иису́с же рече́: не брани́те ему́, никто́же бо есть, и́же сотвори́т си́лу о и́мени Мое́м, и возмо́жет вско́ре злосло́вити Мя.</p>  <p>И́же бо несть на вы, по вас есть.</p>  <p>И́же бо а́ще напои́т вы ча́шею воды́ во и́мя Мое́, я́ко Христо́вы есте́, ами́нь глаго́лю вам, не погуби́т мзды своея́.</p>  <p>И и́же а́ще соблазни́т еди́наго от ма́лых сих ве́рующих в Мя, до́брее есть ему́ па́че, а́ще облежи́т ка́мень же́рновный о вы́и его́, и вве́ржен бу́дет в мо́ре.</p>  <p>И а́ще соблажня́ет тя рука́ твоя́, отсецы́ ю́, до́бре ти есть бе́днику {без руки́}в живо́т вни́ти, не́же о́бе ру́це иму́щу вни́ти в гее́нну, во огнь неугаса́ющий,</p>  <p>Иде́же червь их не умира́ет, и огнь не угаса́ет.</p>  <p>И а́ще нога́ твоя́ соблажня́ет тя, отсецы́ ю́, до́бре ти есть вни́ти в живо́т хро́му, не́же две но́зе иму́щу вве́ржену бы́ти в гее́нну, во огнь неугаса́ющий,</p>  <p>Иде́же червь их не умира́ет, и огнь не угаса́ет.</p>  <p>И а́ще о́ко твое́ соблажня́ет тя, исткни́ е́, до́бре ти есть со еди́нем о́ком вни́ти в Ца́рствие Бо́жие, не́же две о́це иму́щу вве́ржену бы́ти в гее́нну о́гненную,</p>  <p>Иде́же червь их не умира́ет, и огнь не угаса́ет.</p>  <p>Всяк бо огне́м осоли́тся, и вся́ка же́ртва со́лию осоли́тся.</p>  <p>Добро́ соль, а́ще же соль не слана́ бу́дет, чим осоли́тся? Име́йте соль в себе́, и мир име́йте между́ собо́ю.</p>
  <h1>От Ма́рка, глава 10</h1>  <p>И отту́ду воста́ пре́йде в преде́лы Иуде́йския, {чрез страну́ я́же}об он пол Иорда́на. И снидо́шася па́ки наро́ди к Нему́, и я́ко обы́чай име́, па́ки уча́ше их.</p>  <p>И присту́пльше фарисе́е вопроси́ша Его́: а́ще досто́ит му́жу жену́ пусти́ти? Искуша́юще Его́.</p>  <p>Он же отвеща́в рече́ им: что вам запове́да Моисе́й?</p>  <p>Они́ же ре́ша: Моисе́й повеле́ кни́гу распу́стную написа́ти, и пусти́ти.</p>  <p>И отвеща́в Иису́с рече́ им: по жестосе́рдию ва́шему написа́ вам за́поведь сию́.</p>  <p>От зача́ла же созда́ния, му́жа и жену́ сотвори́л я́ есть Бог.</p>  <p>Сего́ ра́ди оста́вит челове́к отца́ своего́ и ма́терь,</p>  <p>И прилепи́тся к жене́ свое́й, и бу́дета о́ба в плоть еди́ну. Те́мже уже́ не́ста два, но плоть еди́на.</p>  <p>Е́же у́бо Бог сочета́, челове́к да не разлуча́ет.</p>  <p>И в дому́ па́ки ученицы́ Его́ о сем вопроси́ша Его́.</p>  <p>И глаго́ла им: и́же а́ще пу́стит жену́ свою́ и оже́нится ино́ю, прелюбы́ твори́т на ню.</p>  <p>И а́ще жена́ пу́стит му́жа {своего́}и пося́гнет за ино́го, прелюбы́ твори́т.</p>  <p>И приноша́ху к Нему́ де́ти, да ко́снется их, ученицы́ же преща́ху принося́щим.</p>  <p>Ви́дев же Иису́с негодова́ и рече́ им: оста́вите дете́й приходи́ти ко Мне и не брани́те им, таце́х бо есть Ца́рствие Бо́жие.</p>  <p>Ами́нь глаго́лю вам, и́же а́ще не прии́мет Ца́рствия Бо́жия я́ко отроча́, не и́мать вни́ти в не.</p>  <p>И обе́м их, возло́жь ру́це на них, благословля́ше их.</p>  <p>И исходя́щу Ему́ на путь, прите́к не́кий и покло́нься на коле́ну Ему́, вопроша́ше Его́: Учи́телю благи́й, что сотворю́, да живо́т ве́чный насле́дствую?</p>  <p>Иису́с же рече́ ему́: что Мя глаго́леши бла́га? Никто́же благ, то́кмо еди́н Бог.</p>  <p>За́поведи ве́си: не прелюбы́ сотвори́ши, не уби́й, не укра́ди, не лжесвиде́тельствуй, не оби́ди, чти отца́ твоего́ и ма́терь.</p>  <p>Он же отвеща́в рече́ Ему́: Учи́телю, сия́ вся сохрани́х от ю́ности моея́.</p>  <p>Иису́с же воззре́в нань, возлюби́ его́ и рече́ ему́: еди́наго еси́ не доконча́л, иди́, ели́ка и́маши, прода́ждь и даждь ни́щим, и име́ти и́маши сокро́вище на небеси́, и прииди́ и ходи́ в след Мене́, взем крест.</p>  <p>Он же дряхл быв о словеси́, {се́м}оты́де скорбя́, бе́ бо име́я стяжа́ния мно́га.</p>  <p>И воззре́в Иису́с глаго́ла ученико́м Свои́м: Ка́ко неудо́бь иму́щии бога́тство в Ца́рствие Бо́жие вни́дут.</p>  <p>Ученицы́ же ужаса́хуся о словесе́х Его́. Иису́с же па́ки отвеща́в глаго́ла им: ча́да, ка́ко неудо́бь упова́ющим на бога́тство в Ца́рствие Бо́жие вни́ти!</p>  <p>Удо́бее бо есть вельбу́ду сквозе́ иглине́ у́ши проити́, не́же бога́ту в Ца́рствие Бо́жие вни́ти.</p>  <p>Они́ же и́злиха дивля́хуся, глаго́люще к себе́: то кто мо́жет спасе́н бы́ти?</p>  <p>Воззре́в же на них Иису́с глаго́ла: от челове́к невозмо́жно, но не от Бо́га, вся бо возмо́жна суть у Бо́га.</p>  <p>Нача́т же Петр глаго́лати Ему́: се мы оста́вихом вся и вслед Тебе́ идо́хом.</p>  <p>Отвеща́в же Иису́с рече́: ами́нь глаго́лю вам, никто́же есть, и́же оста́вил есть дом, или́ бра́тию, или́ сестры́, или́ отца́, или́ ма́терь, или́ жену́, или́ ча́да, или́ се́ла, Мене́ ра́ди и Ева́нгелиа ра́ди,</p>  <p>А́ще не прии́мет стори́цею ны́не во вре́мя сие́, домо́в, и бра́тий, и сестр, и отца́, и ма́тере, и чад, и сел, по изгна́нии, и в век гряду́щий живо́т ве́чный.</p>  <p>Мно́зи же бу́дут пе́рвии после́дни, и после́днии пе́рви.</p>  <p>Бя́ху же на пути́, восходя́ще во Иерусали́м, и бе варя́я их Иису́с, и ужаса́хуся, и во след иду́ще боя́хуся. И пое́м па́ки обана́десять, нача́т им глаго́лати, я́же хотя́ху Ему́ бы́ти:</p>  <p>Я́ко се восхо́дим во Иерусали́м, и Сын Челове́ческий пре́дан бу́дет архиере́ом и кни́жником, и осу́дят Его́ на смерть, и предадя́т Его́ язы́ком.</p>  <p>И поруга́ются Ему́, и уя́звят Его́, и оплю́ют Его́, и убию́т Его́, и в тре́тий день воскре́снет.</p>  <p>И пред Ним приидо́ста Иа́ков и Иоа́нн, сы́на Зеведе́ева, глаго́люща: Учи́телю, хо́щева, да, е́же а́ще про́сива, сотвори́ши на́ма.</p>  <p>Он же рече́ и́ма: что хо́щета, да сотворю́ ва́ма?</p>  <p>О́на же ре́ста Ему́: даждь нам, да еди́н одесну́ю Тебе́ и еди́н ошу́юю Тебе́ ся́дева во сла́ве Твое́й.</p>  <p>Иису́с же рече́ и́ма: не ве́стася, чесо́ про́сита. Мо́жета ли пи́ти ча́шу, ю́же Аз пию́, и креще́нием, и́мже Аз креща́юся, крести́тися?</p>  <p>О́на же ре́ста Ему́: мо́жева. Иису́с же рече́ и́ма: ча́шу у́бо, ю́же Аз пию́, испие́та, и креще́нием, и́мже Аз креща́юся, крести́тася,</p>  <p>А е́же се́сти одесну́ю Мене́ и ошу́юю, несть Мне да́ти, но и́мже угото́вано есть.</p>  <p>И слы́шавше де́сять, нача́ша негодова́ти о Иа́кове и Иоа́нне.</p>  <p>Иису́с же призва́в их, глаго́ла им: ве́сте, я́ко мня́щиися владе́ти язы́ки, соодолева́ют им, и вели́цыи их облада́ют и́ми.</p>  <p>Не та́ко же бу́дет в вас, но и́же а́ще хо́щет в вас вя́щший бы́ти, да бу́дет вам слуга́.</p>  <p>И и́же а́ще хо́щет в вас бы́ти ста́рей, да бу́дет всем раб.</p>  <p>И́бо Сын Челове́чь не прии́де, да послу́жат Ему́, но да послу́жит и да́ти ду́шу Свою́ избавле́ние за мно́ги.</p>  <p>И приидо́ша во Иерихо́н. И исходя́щу Ему́ от Иерихо́на, учеником его и наро́ду мно́гу, сын Тиме́ов Варти́мей слепы́й седя́ше при пути́, прося́.</p>  <p>И слы́шав, я́ко Иису́с Назоряни́н есть, нача́т зва́ти и глаго́лати: Сы́не Дави́дов Иису́се поми́луй мя.</p>  <p>И преща́ху ему́ мно́зи, да умолчи́т. Он же мно́жае па́че зва́ше: Сы́не Дави́дов, поми́луй мя.</p>  <p>И став Иису́с, рече́ его́ возгласи́ти. И возгласи́ша слепца́, глаго́люще ему́: дерза́й, воста́ни, зове́т тя.</p>  <p>Он же отве́рг ри́зы своя́, воста́в прии́де ко Иису́сови.</p>  <p>И отвеща́в глаго́ла ему́ Иису́с: что хо́щеши, да сотворю́ Тебе́? Слепы́й же глаго́ла Ему́: Учи́телю, да прозрю́.</p>  <p>Иису́с же рече́ ему́: иди́, ве́ра твоя́ спасе́ тя. И а́бие прозре́ и по Иису́се и́де в путь.</p></div> 
  <div class="glava" id="glava-11" style="display: none;"><h1>От Ма́рка, глава 11</h1>  <p>И егда́ прибли́жися во Иерусали́м, в Вифсфаги́ю и Вифа́нию, к горе́ Елео́нстей, посла́ два от учени́к Свои́х.</p>  <p>И глаго́ла и́ма: иди́та в весь, я́же есть пря́мо ва́ма, и а́бие входя́ща в ню, обря́щета жребя́ привя́зано, на не́же никто́же от челове́к все́де, отре́шша е́, приведи́та.</p>  <p>И а́ще кто ва́ма рече́т: что твори́та сие́? Рцы́та, я́ко Госпо́дь тре́бует е́, и а́бие по́слет е́ се́мо.</p>  <p>Идо́ста же, и обрето́ста жребя́ привя́зано при две́рех вне на распу́тии, и отреши́ста е́.</p>  <p>И не́цыи от стоя́щих ту глаго́лаху и́ма: что де́ета отреша́юща жребя́?</p>  <p>О́на же ре́ста им, я́коже запове́да и́ма Иису́с, и оста́виша я́.</p>  <p>И приведо́ста жребя́ ко Иису́сови, и возложи́ша на не ри́зы своя́, и все́де на не.</p>  <p>Мно́зи же ри́зы своя́ постла́ша по пути́, друзи́и же ва́иа ре́заху от дре́вия и постила́ху по пути́.</p>  <p>И предходя́щии и вслед гряду́щии вопия́ху, глаго́люще: оса́нна, благослове́н Гряды́й во и́мя Госпо́дне.</p>  <p>Благослове́но гряду́щее ца́рство во и́мя Го́спода отца́ на́шего Дави́да, оса́нна в вы́шних.</p>  <p>И вни́де во Иерусали́м Иису́с и в це́рковь, и согля́дав вся, по́зде уже́ су́щу часу́, изы́де в Вифа́нию со обемана́десяте.</p>  <p>И нау́трия изше́дшим им от Вифа́нии, взалка́.</p>  <p>И ви́дев смоко́вницу издале́ча, иму́щу ли́ствие, прии́де, а́ще у́бо что обря́щет на ней, и прише́д к ней, ничесо́же обре́те, то́кмо ли́ствие, не у́ бо бе́ вре́мя смо́квам.</p>  <p>И отвеща́в Иису́с рече́ ей: да не ктому́ от тебе́ во ве́ки никто́же плода́ снесть. И слы́шаху ученицы́ Его́.</p>  <p>И приидо́ша па́ки во Иерусали́м. И вшед Иису́с в це́рковь, нача́т изгони́ти продаю́щия и купу́ющия в це́ркви, и трапе́зы торжнико́м и седа́лища продаю́щих го́луби испрове́рже.</p>  <p>И не дая́ше, да кто мимонесе́т сосу́д сквозе́ це́рковь.</p>  <p>И уча́ше, глаго́ля им: несть ли пи́сано, я́ко храм Мой храм моли́твы нарече́тся всем язы́ком? Вы же сотвори́сте его́ верте́п разбо́йником.</p>  <p>И слы́шаша кни́жницы и архиере́е, и иска́ху, ка́ко Его́ погубя́т, боя́ху бо ся Его́, я́ко весь наро́д дивля́шеся о уче́нии Его́.</p>  <p>И я́ко по́зде бысть, исхожда́ше вон из гра́да.</p>  <p>И у́тро мимоходя́ще, ви́деша смоко́вницу изсо́хшу из коре́ния.</p>  <p>И воспомяну́в Петр глаго́ла Ему́: Равви́, виждь, смоко́вницу, ю́же прокля́т, у́сше.</p>  <p>И отвеща́в Иису́с глаго́ла им:</p>  <p>Име́йте ве́ру Бо́жию. Ами́нь бо глаго́лю вам, я́ко, и́же а́ще рече́т горе́ сей: дви́гнися и ве́рзися в мо́ре, и не размы́слит в се́рдце свое́м, но ве́ру и́мет, я́ко е́же глаго́лет, быва́ет, бу́дет ему́, е́же а́ще рече́т.</p>  <p>Сего́ ра́ди глаго́лю вам: вся ели́ка а́ще моля́щеся про́сите, ве́руйте, я́ко прие́млете, и бу́дет вам.</p>  <p>И егда́ стоите́ моля́щеся, отпуща́йте, а́ще что и́мате на кого́, да и Оте́ц ваш, И́же есть на небесе́х, отпу́стит вам согреше́ния ва́ша.</p>  <p>А́ще ли же вы не отпуща́ете, ни Оте́ц ваш, И́же есть на небесе́х, отпу́стит вам согреше́ний ва́ших.</p>  <p>И приидо́ша па́ки во Иерусали́м. И в це́ркви ходя́щу Ему́, приидо́ша к Нему́ архиере́е, и кни́жницы, и ста́рцы.</p>  <p>И глаго́лаша Ему́: ко́ею о́бластию сия́ твори́ши? И кто Ти о́бласть сию́ даде́, да сия́ твори́ши?</p>  <p>Иису́с же отвеща́в рече́ им: вопрошу́ вы и Аз сло́во еди́но, и отвеща́йте Ми, и реку́ вам, ко́ею о́бластию сия́ творю́.</p>  <p>Креще́ние Иоа́нново с небесе́ ли бе, или́ от челове́к? Отвеща́йте Ми.</p>  <p>И мы́сляху в себе́, глаго́люще: а́ще рече́м, с небесе́, рече́т: почто́ у́бо не ве́ровасте ему́?</p>  <p>Но а́ще рече́м, от челове́к: боя́хуся люде́й, вси бо име́яху Иоа́нна, я́ко вои́стинну проро́к бе. И отвеща́вше глаго́лаша Иису́сови: не ве́мы.</p>  <p>И отвеща́в Иису́с глаго́ла им: ни Аз глаго́лю вам, ко́ею о́бластию сия́ творю́.</p>
  <h1>От Ма́рка, глава 12</h1>  <p>И нача́т им в при́тчах глаго́лати: виногра́д насади́ челове́к, и огради́ опло́том, и ископа́ точи́ло, и созда́ столп, и предаде́ его́ тяжа́телем, {де́лателем}и оты́де.</p>  <p>И посла́ к тяжа́телем во вре́мя раба́, да от тяжа́тель прии́мет от плода́ виногра́да.</p>  <p>Они́ же е́мше его́ би́ша и посла́ша тощ.</p>  <p>И па́ки посла́ к ним друга́го раба́, и того́ ка́мением би́вше, проби́ша главу́ ему́ и посла́ша безче́стна.</p>  <p>И па́ки ино́го посла́, и того́ уби́ша, и мно́ги и́ны, о́вы у́бо бию́ще, о́вы же убива́юще.</p>  <p>Еще́ у́бо еди́наго сы́на име́ возлю́бленнаго своего́, посла́ и того́ к ним последи́, глаго́ля, я́ко усрамя́тся сы́на моего́.</p>  <p>Они́ же тяжа́теле ре́ша к себе́, я́ко сей есть насле́дник, прииди́те, убие́м его́, и на́ше бу́дет насле́дствие.</p>  <p>И е́мше его́ уби́ша и изверго́ша его́ вон из виногра́да.</p>  <p>Что у́бо сотвори́т госпо́дь виногра́да? Прии́дет и погуби́т тяжа́тели и даст виногра́д ине́м.</p>  <p>Ни Писа́ния ли сего́ чли есте́: ка́мень, его́же не в ряду́ сотвори́ша зи́ждущии, сей бысть во главу́ у́гла?</p>  <p>От Го́спода бысть сей, и есть ди́вно во о́чию на́шею.</p>  <p>И иска́ху Его́ я́ти, и убоя́шася наро́да, разуме́ша бо, я́ко к ним при́тчу рече́, и оста́вльше Его́ отыдо́ша.</p>  <p>И посла́ша к Нему́ не́кия от фарисе́й и ироди́ан, да Его́ обольстя́т сло́вом.</p>  <p>Они́ же прише́дше глаго́лаша Ему́: Учи́телю, ве́мы, я́ко и́стинен еси́, и не ради́ши ни о ко́мже, не зри́ши бо на лице́ челове́ков, но вои́стинну пути́ Бо́жию учи́ши.Досто́ит ли кинсо́н ке́сареви да́ти, или́ ни? Да́мы ли, или́ не да́мы?</p>  <p>Он же ве́дый их лицеме́рие, рече́ им: что Мя искуша́ете? Принеси́те Ми пе́нязь, да ви́жу.</p>  <p>Они́ же принесо́ша. И глаго́ла им: чий о́браз сий и написа́ние? Они́ же ре́ша Ему́: ке́сарев.</p>  <p>И отвеща́в Иису́с рече́ им: воздади́те ке́сарева ке́сареви и Бо́жия Бо́гови. И чуди́шася о Нем.</p>  <p>И приидо́ша саддуке́е к Нему́, и́же глаго́лют воскресе́нию не бы́ти, и вопроси́ша Его́, глаго́люще:</p>  <p>Учи́телю, Моисе́й написа́ нам, я́ко а́ще кому́ брат у́мрет и оста́вит жену́, а чад не оста́вит, да по́ймет брат его́ жену́ его́ и воскреси́т се́мя бра́ту своему́.</p>  <p>Седмь бра́тий бе, и пе́рвый поя́т жену́ и умира́я не оста́ви се́мене.</p>  <p>И вторы́й поя́т ю́ и у́мре, и ни той оста́ви се́мене, и тре́тий та́кожде.</p>  <p>И поя́ша ю́ седмь и не оста́виша се́мене, последи́ же всех у́мре и жена́.</p>  <p>В воскреше́ние, егда́ воскре́снут, кото́рому их бу́дет жена́, седмь бо име́ша ю́ жену́.</p>  <p>И отвеща́в Иису́с рече́ им: не сего́ ли ра́ди прельща́етеся, не ве́дуще Писа́ния, ни си́лы Бо́жия?</p>  <p>Егда́ бо из ме́ртвых воскре́снут, ни же́нятся, ни посяга́ют, но суть я́ко А́нгели на небесе́х.</p>  <p>О ме́ртвых же, я́ко востаю́т, не́сте ли чли в кни́гах Моисе́овых, при купине́ я́ко рече́ ему́ Бог, глаго́ля: Аз Бог Авраа́мов и Бог Исаа́ков и Бог Иа́ковль?</p>  <p>Несть Бог ме́ртвых, но Бог живы́х, вы у́бо мно́го прельща́етеся.</p>  <p>И присту́пль еди́н от кни́жник, и слы́шав саддуке́и стяза́ющася с Ним, и ви́дев, я́ко до́бре отвеща́ им, вопроси́ Его́: ка́я есть пе́рвая всех за́поведий?</p>  <p>Иису́с же отвеща́ ему́: я́ко пе́рвейши всех за́поведий, слы́ши, Изра́илю, Госпо́дь Бог ваш Госпо́дь еди́н есть.</p>  <p>И возлю́биши Го́спода Бо́га твоего́ всем се́рдцем твои́м, и все́ю душе́ю твое́ю, и всем умо́м твои́м, и все́ю кре́постию твое́ю, сия́ есть пе́рвая за́поведь. И втора́я подо́бна ей:</p>  <p>Возлю́биши бли́жняго своего́ я́ко сам себе́. Бо́льши сею́ и́на за́поведь несть.</p>  <p>И рече́ Ему́ кни́жник: до́бре, Учи́телю, вои́стинну рече́, я́ко еди́н есть Бог, и несть ин ра́зве Его́.</p>  <p>И е́же люби́ти Его́ всем се́рдцем, и всем ра́зумом, и все́ю душе́ю, и все́ю кре́постию, и е́же люби́ти бли́жняго я́ко себе́, бо́ле есть всех всесожже́ний и жертв.</p>  <p>Иису́с же ви́дев, я́ко смы́сленно отвеща́, рече́ ему́: не дале́че еси́ от Ца́рствия Бо́жия. И никто́же сме́яше ктому́ Его́ вопроси́ти.</p>  <p>И отвеща́в Иису́с глаго́лаше, [учя́ в це́ркви:] ка́ко глаго́лют кни́жницы, я́ко Христо́с Сын есть Дави́дов?</p>  <p>Той бо Дави́д рече́ Ду́хом Святы́м: глаго́ла Госпо́дь Го́сподеви моему́, седи́ одесну́ю Мене́, до́ндеже положу́ враги́ Твоя́ подно́жие нога́ма Твои́ма.</p>  <p>Сам у́бо Дави́д глаго́лет Его́ Го́спода, и отку́ду Сын ему́ есть? И мног наро́д послу́шаше Его́ в сла́дость.</p>  <p>И глаго́лаше им во уче́нии свое́м: блюди́теся от кни́жник, хотя́щих во одея́ниих ходи́ти, и целова́ния на то́ржищих,</p>  <p>И преждеседа́ния на со́нмищах, и первовозлежа́ния на ве́черях,</p>  <p>Пояда́юще до́мы вдови́ц и непщева́нием дале́че моля́щеся, си́и прии́мут ли́шшее осужде́ние.</p>  <p>И сед Иису́с пря́мо сокро́вищному храни́лищу, зря́ше, ка́ко наро́д ме́щет медь в сокро́вищное храни́лище. И мно́зи бога́тии вмета́ху мно́га.</p>  <p>И прише́дши еди́на вдови́ца убо́га, вве́рже ле́пте две, е́же есть кодра́нт.</p>  <p>И призва́в ученики́ Своя́, рече́ им: ами́нь глаго́лю вам, я́ко вдови́ца сия́ убо́гая мно́жае всех вве́рже вмета́ющих в сокро́вищное храни́лище.</p>  <p>Вси бо от избы́тка своего́ вверго́ша, сия́ же от лише́ния своего́ вся, ели́ка име́яше, вве́рже, все житие́ свое́.</p></div> 
  <div class="glava" id="glava-13" style="display: none;"><h1>От Ма́рка, глава 13</h1>  <p>И исходя́щу Ему́ от це́ркве, глаго́ла Ему́ еди́н от учени́к Его́: Учи́телю, виждь, каково́ ка́мение и какова́ зда́ния.</p>  <p>И отвеща́в Иису́с рече́ ему́: ви́диши ли сия́ вели́ка зда́ния? Не и́мать оста́ти зде ка́мень на ка́мени, и́же не разори́тся.</p>  <p>И седя́щу Ему́ на горе́ Елео́нстей пря́мо це́ркве, вопроша́ху Его́ еди́наго Петр и Иа́ков, и Иоа́нн и Андре́й:</p>  <p>Рцы нам, когда́ сия́ бу́дут? И ко́е [бу́дет] зна́мение, егда́ и́мут вся сия́ сконча́тися?</p>  <p>Иису́с же отвеща́в им, нача́т глаго́лати: блюди́теся, да не кто вас прельсти́т.</p>  <p>Мно́зи бо прии́дут во и́мя Мое́, глаго́люще, я́ко Аз есмь, и мно́ги прельстя́т.</p>  <p>Егда́ же услы́шите бра́ни и слы́шания бра́нем, не ужаса́йтеся, подоба́ет бо бы́ти, но не у́ кончи́на.</p>  <p>Воста́нет бо язы́к на язы́к, и ца́рство на ца́рство, и бу́дут тру́си по места́м, и бу́дут гла́ди и мяте́жи. Нача́ло боле́знем сия́.</p>  <p>Блюди́теся же вы са́ми, предадя́т бо вы в со́нмища, и на собо́рищах бие́ни бу́дете, и пред воево́дами и цари́ веде́ни бу́дете Мене́ ра́ди, во свиде́тельство им.</p>  <p>И во всех язы́цех подоба́ет пре́жде пропове́датися Ева́нгелию.</p>  <p>Егда́ же поведу́т вы предаю́ще, не пре́жде пецы́теся, что возглаго́лете, ни поуча́йтеся, но е́же а́ще да́стся вам в той час, се глаго́лите, не вы бо бу́дете глаго́лющии, но Дух Святы́й.</p>  <p>Преда́ст же брат бра́та на смерть, и оте́ц ча́до, и воста́нут ча́да на роди́тели и убию́т их.</p>  <p>И бу́дете ненави́дими все́ми и́мене Моего́ ра́ди, претерпе́вый же до конца́, сей спасе́н бу́дет.</p>  <p>Егда́ же у́зрите ме́рзость запусте́ния, рече́нную Дании́лом проро́ком, стоя́щу, иде́же не подоба́ет, чтый да разуме́ет, тогда́ су́щии во Иуде́и да бежа́т на го́ры.</p>  <p>И и́же на кро́ве, да не сла́зит в дом, ни да вни́дет взя́ти чесо́ от до́му своего́.</p>  <p>И и́же на селе́ сый, да не возврати́тся вспять взя́ти ри́зу свою́.</p>  <p>Го́ре же непра́здным и доя́щим в ты́я дни.</p>  <p>Моли́теся же, да не бу́дет бе́жество ва́ше в зиме́.</p>  <p>Бу́дут бо дни ти́и скорбь, якова́ не бысть такова́ от нача́ла созда́ния, е́же созда́ Бог, доны́не, и не бу́дет.</p>  <p>И а́ще не бы Госпо́дь прекрати́л дний, не бы у́бо спасла́ся вся́ка плоть, но избра́нных ра́ди, и́хже избра́, прекрати́т дни.</p>  <p>Тогда́ а́ще кто рече́т вам: се зде Христо́с, или́ се о́нде, не ими́те ве́ры.</p>  <p>Воста́нут бо лжехри́сти и лжепроро́цы и дадя́т зна́мения и чудеса́, е́же прельсти́ти, а́ще возмо́жно, и избра́нныя.</p>  <p>Вы же блюди́теся, се пре́жде рех вам вся.</p>  <p>Но в ты́я дни, по ско́рби той, со́лнце поме́ркнет, и луна́ не даст све́та своего́.</p>  <p>И зве́зды бу́дут с небесе́ спа́дающя, и си́лы, я́же на небесе́х, подви́жутся.</p>  <p>И тогда́ у́зрят Сы́на Челове́ческаго гряду́ща на о́блацех с си́лою и сла́вою мно́гою.</p>  <p>И тогда́ по́слет А́нгелы Своя́ и собере́т избра́нныя Своя́ от четы́рех ветр, от конца́ земли́ до конца́ не́ба.</p>  <p>От смоко́вницы же научи́теся при́тчи: егда́ уже́ ве́твие ея́ бу́дет мла́до и израща́ет ли́ствие, ве́дите, я́ко близ есть жа́тва.</p>  <p>Та́ко и вы, егда́ сия́ ви́дите быва́юща, ве́дите, я́ко близ есть, при две́рех.</p>  <p>Ами́нь глаго́лю вам, я́ко не и́мать прейти́ род сей, до́ндеже вся сия́ бу́дут.</p>  <p>Не́бо и земля́ пре́йдут, словеса́ же Моя́ не пре́йдут.</p>  <p>О дни же том или́ о часе́ никто́же весть, ни А́нгели, и́же суть на небесе́х, ни Сын, то́кмо Оте́ц.</p>  <p>Блюди́те, бди́те и моли́теся, не ве́сте бо, когда́ вре́мя бу́дет.</p>  <p>Я́коже челове́к отходя́ оста́вль дом свой, и дав рабо́м свои́м власть, и кому́ждо де́ло свое́, и вратарю́ повеле́, да бдит.</p>  <p>Бди́те у́бо, [не ве́сте бо, когда́ госпо́дь до́му прии́дет, ве́чер, или́ полу́нощи, или́ в петлоглаше́ние, или́ у́тро.]</p>  <p>Да не прише́д внеза́пу, обря́щет вы спя́щя.</p>  <p>А я́же вам глаго́лю, всем глаго́лю: бди́те.</p>
  <h1>От Ма́рка, глава 14</h1>  <p>Бе же Па́сха и опресно́цы по двою́ дни́ю, и иска́ху архиере́е и кни́жницы, ка́ко Его́ ле́стию е́мше убию́т.</p>  <p>Глаго́лаху же: [но] не в пра́здник, еда́ {да не}ка́ко молва́ бу́дет лю́дска.</p>  <p>И су́щу Ему́ в Вифа́нии, в дому́ Си́мона прокаже́ннаго, возлежа́щу Ему́, прии́де жена́, иму́щи алава́стр мν́ра на́рднаго пистики́я многоце́нны, и сокру́шши алава́стр, возлива́ше Ему́ на главу́.</p>  <p>Бя́ху же не́цыи негоду́юще в себе́ и глаго́люще: во что ги́бель сия́ мν́рная бысть?</p>  <p>Можа́ше бо сие́ продано́ бы́ти вя́щше трех сот пе́нязь и да́тися ни́щим. И преща́ху ей.</p>  <p>Иису́с же рече́: оста́вите ю́, что ей труды́ даете́? Добро́ де́ло соде́ла о Мне.</p>  <p>Всегда́ бо ни́щия и́мате с собо́ю, и егда́ хо́щете, мо́жете им добро́ твори́ти, Мене́ же не всегда́ и́мате.</p>  <p>Е́же име́ {возмо́же}сия́, сотвори́: предвари́ пома́зати Мое́ те́ло на погребе́ние.</p>  <p>Ами́нь глаго́лю вам: иде́же а́ще пропове́стся Ева́нгелие сие́ во всем міре, и е́же сотвори́ сия́, глаго́лано бу́дет в па́мять ея́.</p>  <p>И Иу́да Искарио́тский, еди́н от обоюна́десяте, и́де ко архиере́ем, да преда́ст Его́ им.</p>  <p>Они́ же слы́шавше возра́довашася и обеща́ша ему́ сре́бреники да́ти. И иска́ше, ка́ко Его́ в подо́бно вре́мя преда́ст.</p>  <p>И в пе́рвый день опресно́к, егда́ па́сху жря́ху, глаго́лаша Ему́ ученицы́ Его́: где хо́щеши, ше́дше угото́ваем, да я́си па́сху?</p>  <p>И посла́ два от учени́к Свои́х и глаго́ла и́ма: иди́та во град, и сря́щет вас челове́к в скуде́льнице во́ду нося́, по нем иди́та.</p>  <p>И иде́же а́ще вни́дет, рцы́та господи́ну до́му, я́ко Учи́тель глаго́лет: где есть вита́льница, иде́же па́сху со ученики́ Мои́ми снем?</p>  <p>И той ва́ма пока́жет го́рницу ве́лию, по́стлану, гото́ву, ту угото́вайта нам.</p>  <p>И изыдо́ста ученика́ Его́, и приидо́ста во град, и обрето́ста, я́коже рече́ и́ма, и угото́васта па́сху.</p>  <p>И ве́черу бы́вшу прии́де со обемана́десяте.</p>  <p>И возлежа́щим им и яду́щим, рече́ Иису́с: ами́нь глаго́лю вам, я́ко еди́н от вас преда́ст Мя, яды́й со Мно́ю.</p>  <p>Они́ же нача́ша скорбе́ти и глаго́лати Ему́ еди́н по еди́ному: еда́ аз? И други́й: еда́ аз?</p>  <p>Он же отвеща́в рече́ им: еди́н от обоюна́десяте, омочи́вый со Мно́ю в соли́ло.</p>  <p>Сын у́бо Челове́ческий и́дет, я́коже есть пи́сано о Нем, го́ре же челове́ку тому́, и́мже Сын Челове́ческий преда́стся, добре́е бы́ло бы ему́, а́ще не бы роди́лся челове́к той.</p>  <p>И яду́щим им, прие́м Иису́с хлеб, и благослови́в, преломи́ и даде́ им, и рече́: приими́те, яди́те, сие́ есть Те́ло Мое́.</p>  <p>И прии́м ча́шу, хвалу́ возда́в, даде́ им, и пи́ша от нея́ вси.</p>  <p>И рече́ им: сия́ есть Кровь Моя́ Но́ваго Заве́та, за мно́ги излива́ема.</p>  <p>Ами́нь глаго́лю вам, я́ко ктому́ не и́мам пи́ти от плода́ ло́знаго до дне того́, егда́ е́ пию́ но́во во Ца́рствии Бо́жии.</p>  <p>И воспе́вше изыдо́ша в го́ру Елео́нскую.</p>  <p>И глаго́ла им Иису́с, я́ко вси соблазните́ся о Мне в нощь сию́. Пи́сано бо есть: поражу́ па́стыря, и разы́дутся о́вцы.</p>  <p>Но пото́м, егда́ воскре́сну, варя́ю вы в Галиле́и.</p>  <p>Петр же рече́ Ему́: а́ще и вси соблазня́тся, но не аз.</p>  <p>И глаго́ла ему́ Иису́с: ами́нь глаго́лю тебе́, я́ко ты днесь в нощь сию́, пре́жде да́же втори́цею пе́тель не возгласи́т, трикра́ты отве́ржешися Мене́.</p>  <p>Он же мно́жае глаго́лаше па́че: а́ще же ми есть с Тобо́ю и умре́ти, не отве́ргуся Тебе́. Та́кожде и вси глаго́лаху.</p>  <p>И приидо́ша в весь, е́йже и́мя Гефсима́ниа, и глаго́ла ученико́м Свои́м: седи́те зде, до́ндеже шед помолю́ся.</p>  <p>И поя́т Петра́ и Иа́кова и Иоа́нна с Собо́ю, и нача́т ужаса́тися и тужи́ти.</p>  <p>И глаго́ла им: приско́рбна есть душа́ Моя́ до сме́рти, бу́дите зде и бди́те.</p>  <p>И преше́д ма́ло, паде́ на земли́ и моля́шеся, да а́ще возмо́жно есть, мимои́дет от Него́ час.</p>  <p>И глаго́лаше: А́вва О́тче, вся возмо́жна Тебе́, мимонеси́ от Мене́ ча́шу сию́, но не е́же Аз хощу́, но е́же Ты.</p>  <p>И прии́де, и обре́те их спя́щя, и глаго́ла Петро́ви: Си́моне, спи́ши ли? Не возмо́же еди́наго часа́ побде́ти?</p>  <p>Бди́те и моли́теся, да не вни́дете в напа́сть, дух у́бо бодр, плоть же немощна́.</p>  <p>И па́ки шед помоли́ся, то́жде сло́во рек.</p>  <p>И возвра́щься обре́те я́ па́ки спя́щя, [бя́ху бо очеса́ им тя́готна,] и не ве́дяху, что бы́ша Ему́ отвеща́ли.</p>  <p>И прии́де трети́цею и глаго́ла им: спи́те про́чее и почива́йте, приспе́ коне́ц, прии́де час, се предае́тся Сын Челове́ческий в ру́ки гре́шником.</p>  <p>Воста́ните, и́дем, се предая́й Мя прибли́жися.</p>  <p>И а́бие еще́ Ему́ глаго́лющу, прии́де Иу́да, еди́н сый от обоюна́десяте, и с ним наро́д мног со ору́жием и дреко́льми, от архиере́й и кни́жник и ста́рец.</p>  <p>Даде́ же предая́й Его́ зна́мение им, глаго́ля: Его́же а́ще лобжу́, Той есть, ими́те Его́ и веди́те Его́ сохра́нно.</p>  <p>И прише́д, а́бие присту́пль к Нему́, глаго́ла Ему́: Равви́, Равви́. И облобыза́ Его́.</p>  <p>Они́ же возложи́ша ру́це свои́ на него́ и я́ша Его́.</p>  <p>Еди́н же не́кто от стоя́щих извле́к нож, уда́ри раба́ архиере́ова и уре́за ему́ у́хо.</p>  <p>И отвеща́в Иису́с рече́ им: я́ко на разбо́йника ли изыдо́сте со ору́жием и дреко́льми я́ти Мя?</p>  <p>По вся дни бех при вас в це́ркви учя́, и не я́сте Мене́, но да сбу́дется Писа́ние.</p>  <p>И оста́вльше Его́, вси бежа́ша.</p>  <p>И еди́н не́кто ю́ноша и́де по Нем, оде́ян в плащани́цу по на́гу, и я́ша того́ ю́ношу. {ю́ноши}</p>  <p>Он же оста́вль плащани́цу, наг бежа́ от них.</p>  <p>И ведо́ша Иису́са ко архиере́ю, и снидо́шася к нему́ вси архиере́е и кни́жницы и ста́рцы.</p>  <p>И Петр издале́ча вслед Его́ и́де до внутрь во двор архиере́ов, и бе седя́ со слуга́ми и гре́яся при свещи́.</p>  <p>Архиере́е же и весь сонм иска́ху на Иису́са свиде́тельства, да умертвя́т Его́, и не обрета́ху.</p>  <p>Мно́зи бо лжесвиде́тельствоваху на Него́, и ра́вна свиде́тельства не бя́ху.</p>  <p>И не́цыи воста́вше лжесвиде́тельствоваху на Него́, глаго́люще:</p>  <p>Я́ко мы слы́шахом Его́ глаго́люща, я́ко Аз разорю́ це́рковь сию́ рукотворе́ную и треми́ де́ньми и́ну нерукотворе́ну сози́жду.</p>  <p>И ни та́ко ра́вно бе свиде́тельство их.</p>  <p>И воста́в архиере́й посреде́, вопроси́ Иису́са, глаго́ля: не отвещава́еши ли ничесо́же? Что си́и на Тя свиде́тельствуют?</p>  <p>Он же молча́ше и ничто́же отвещава́ше. Па́ки архиере́й вопроси́ Его́ и глаго́ла Ему́: Ты ли еси́ Христо́с, Сын Благослове́ннаго?</p>  <p>Иису́с же рече́: Аз есмь, и у́зрите Сы́на Челове́ческаго одесну́ю седя́ща си́лы и гряду́ща со о́блаки небе́сными.</p>  <p>Архиере́й же растерза́в ри́зы своя́, глаго́ла: что еще́ тре́буем свиде́телей?</p>  <p>Слы́шасте хулу́, что вам мни́тся? Они́ же вси осуди́ша Его́ бы́ти пови́нна сме́рти.</p>  <p>И нача́ша не́цыи плюва́ти Нань, и прикрыва́ти лице́ Его́, и му́чити Его́, и глаго́лати Ему́: прорцы́. И слуги́ по лани́тома Его́ бия́ху.</p>  <p>И су́щу Петро́ви во дворе́ ни́зу, прии́де еди́на от рабы́нь архиере́овых,</p>  <p>И ви́девши Петра́ гре́ющася, воззре́вши на него́, глаго́ла: и ты с Назаряни́ном Иису́сом был еси́.</p>  <p>Он же отве́ржеся, глаго́ля: не вем, ниже́ зна́ю, что ты глаго́леши. И изы́де вон на преддво́рие, и але́ктор возгласи́.</p>  <p>И рабы́ня ви́девши его́ па́ки, нача́т глаго́лати предстоя́щим, я́ко сей от них есть.</p>  <p>Он же па́ки отмета́шеся. И пома́ле па́ки предстоя́щии глаго́лаху Петро́ви: вои́стинну от них еси́, и́бо Галиле́анин еси́, и бесе́да твоя́ подо́бится.</p>  <p>Он же нача́ роти́тися и кля́тися, я́ко не вем Челове́ка Сего́, Его́же вы глаго́лете.</p>  <p>И второ́е але́ктор возгласи́. И помяну́ Петр глаго́л, его́же рече́ ему́ Иису́с, я́ко пре́жде да́же пе́тель не возгласи́т двакра́ты, отве́ржешися Мене́ трикра́ты. Иначе́н пла́кашеся.</p></div>
  <div class="glava" id="glava-15" style="display: none;"><h1>От Ма́рка, глава 15</h1>  <p>И а́бие нау́трия сове́т сотвори́ша архиере́е со ста́рцы и кни́жники, и весь сонм, связа́вше Иису́са ведо́ша и преда́ша Его́ Пила́ту.</p>  <p>И вопроси́ Его́ Пила́т: Ты ли еси́ Царь Иуде́йский? Он же отвеща́в рече́ ему́: ты глаго́леши.</p>  <p>И глаго́лаху на Него́ архиере́е мно́го.</p>  <p>Пила́т же па́ки вопроси́ Его́, глаго́ля: не отвещава́еши ли ничто́же? Виждь, коли́ко на Тя свиде́тельствуют.</p>  <p>Иису́с же ктому́ ничто́же отвеща́, я́ко диви́тися Пила́ту.</p>  <p>На всяк же пра́здник отпуща́ше им еди́наго свя́зня, его́же проша́ху.</p>  <p>Бе́ же нарица́емый Вара́вва с ко́вники свои́ми свя́зан, и́же в ко́ве уби́йство сотвори́ша.</p>  <p>И возопи́в наро́д нача́ проси́ти, я́коже всегда́ творя́ше им.</p>  <p>Пила́т же отвеща́ им, глаго́ля: хо́щете ли, пущу́ вам Царя́ Иуде́йска?</p>  <p>Ве́дяше бо, я́ко за́висти ра́ди преда́ша Его́ архиере́е.</p>  <p>Архиере́е же поману́ша наро́ду, да па́че Вара́вву пу́стит им.</p>  <p>Пила́т же отвеща́в па́ки рече́ им: что у́бо хо́щете сотворю́, Его́же глаго́лете Царя́ Иуде́йска?</p>  <p>Они́ же па́ки возопи́ша глаго́люще: пропни́ Его́.</p>  <p>Пила́т же глаго́лаше им: что бо зло сотвори́? Они́ же и́злиха вопия́ху: пропни́ Его́.</p>  <p>Пила́т же хотя́ наро́ду хоте́ние сотвори́ти, пусти́ им Вара́вву, и предаде́ Иису́са, бив, да про́пнут Его́.</p>  <p>Во́ини же ведо́ша Его́ внутрь двора́, е́же есть прето́р, и созва́ша всю спи́ру,</p>  <p>И облеко́ша Его́ в препря́ду, и возложи́ша на Него́ спле́тше терно́в вене́ц,</p>  <p>И нача́ша целова́ти Его́ и глаго́лати: ра́дуйся, Царю́ Иуде́йский.</p>  <p>И бия́ху Его́ по главе́ тро́стию, и плюва́ху на Него́, и прегиба́юще коле́на покланя́хуся Ему́.</p>  <p>И егда́ поруга́шася Ему́, совлеко́ша с Него́ препря́ду и облеко́ша Его́ в ри́зы Своя́, и изведо́ша Его́, да про́пнут Его́.</p>  <p>И заде́ша мимоходя́щу не́коему Си́мону Кирине́ю, [гряду́щу с села́, отцу́ Алекса́ндрову и Ру́фову,] да во́змет крест Его́.</p>  <p>И приведо́ша Его́ на Голго́фу ме́сто, е́же есть сказа́емо Ло́бное ме́сто.</p>  <p>И дая́ху Ему́ пи́ти есмνрнисме́но вино́, Он же не прия́т.</p>  <p>И распе́ншии Его́ раздели́ша ри́зы Его́, мета́юще жре́бий о них, кто что во́змет.</p>  <p>Бе же час тре́тий, и распя́ша Его́.</p>  <p>И бе написа́ние вины́ Его́ напи́сано: Царь Иуде́йск.</p>  <p>И с Ним распя́ша два разбо́йника, еди́наго одесну́ю и еди́наго ошу́юю Его́.</p>  <p>И сбы́стся Писа́ние, е́же глаго́лет: и со беззако́нными вмени́ся.</p>  <p>И мимоходя́щии ху́ляху Его́, покива́юще глава́ми свои́ми и глаго́люще: уа́, {э!}разоря́яй це́рковь и треми́ де́ньми созида́яй,</p>  <p>Cпаси́ся Сам и сни́ди со креста́.</p>  <p>Та́кожде и архиере́е руга́ющеся, друг ко дру́гу с кни́жники глаго́лаху: и́ны спасе́, Себе́ ли не мо́жет спасти́?</p>  <p>Христо́с, Царь Изра́илев, да сни́дет ны́не со креста́, да ви́дим и ве́ру име́м Ему́. И распя́тая с Ним поноша́ста Ему́.</p>  <p>Бы́вшу же часу́ шесто́му, тма бысть по всей земли́ до часа́ девя́таго.</p>  <p>И в час девя́тый возопи́ Иису́с гла́сом ве́лиим, глаго́ля: Елои́, Елои́, лима́ савахфани́? Е́же есть сказа́емо: Бо́же Мой, Бо́же Мой, почто́ Мя оста́вил еси́?</p>  <p>И не́цыи от предстоя́щих слы́шавше, глаго́лаху: се Илию́ гласи́т.</p>  <p>Тек же еди́н, и напо́лнив гу́бу о́цта, и возло́жь на трость, напоя́ше Его́, глаго́ля: оста́вите, да ви́дим, а́ще прии́дет Илиа́ сня́ти Его́.</p>  <p>Иису́с же пущь глас ве́лий, и́здше.</p>  <p>И заве́са церко́вная раздра́ся на дво́е, свы́ше до ни́зу.</p>  <p>Ви́дев же со́тник стоя́й пря́мо Ему́, я́ко та́ко возопи́в и́здше, рече́: вои́стинну Челове́к Сей Сын бе Бо́жий.</p>  <p>Бя́ху же и жены́ издале́ча зря́ще, в ни́хже бе Мари́а Магдали́на, и Мари́а Иа́кова ма́лаго и Иоси́и ма́ти, и Саломи́а,</p>  <p>Я́же, и егда́ бе в Галиле́и, хожда́ху по Нем и служа́ху Ему́, и и́ны мно́гия, я́же взыдо́ша с Ним во Иерусали́м.</p>  <p>И уже́ по́зде бы́вшу, [поне́же бе пято́к, е́же е́сть к суббо́те,]</p>  <p>Прии́де Ио́сиф, и́же от Аримафе́а, благообра́зен сове́тник, и́же и той бе ча́я Ца́рствия Бо́жия, дерзну́в вни́де к Пила́ту, и проси́ те́ло Иису́сово.</p>  <p>Пила́т же диви́ся, а́ще уже́ у́мре, и призва́в со́тника, вопроси́ его́: а́ще уже́ у́мре?</p>  <p>И уве́дев от со́тника, даде́ те́ло Ио́сифови.</p>  <p>И купи́в плащани́цу и снем Его́, обви́т плащани́цею, и положи́ Его́ во гроб, и́же бе изсе́чен от ка́мене, и привали́ ка́мень над две́ри гро́ба.</p>  <p>Мари́а же Магдали́на и Мари́а Иоси́ева зря́сте, где Его́ полага́ху.</p>
  <h1>От Ма́рка, глава 16</h1>  <p>И мину́вши суббо́те, Мари́а Магдали́на и Мари́а Иа́ковля и Саломи́а купи́ша арома́ты, да прише́дше пома́жут Иису́са.</p>  <p>И зело́ зау́тра во еди́ну от суббо́т приидо́ша на гроб, возсия́вшу со́лнцу.</p>  <p>И глаго́лаху к себе́: кто отвали́т нам ка́мень от две́рий гро́ба?</p>  <p>[И воззре́вше ви́деша, я́ко отвале́н бе ка́мень,] бе бо ве́лий зело́.</p>  <p>И вле́зше во гроб, ви́деша ю́ношу седя́ща в десны́х, оде́яна во оде́жду белу́, и ужасо́шася.</p>  <p>Он же глаго́ла им: не ужаса́йтеся, Иису́са и́щете Назаряни́на распя́таго, воста́, несть зде, се ме́сто, иде́же положи́ша Его́.</p>  <p>Но иди́те, рцы́те ученико́м Его́ и Петро́ви, я́ко варя́ет вы в Галиле́и, та́мо Его́ ви́дите, я́коже рече́ вам.</p>  <p>И изше́дше бежа́ша от гро́ба, имя́ше {одержа́ше}же их тре́пет и у́жас, и никому́же ничто́же ре́ша, боя́ху бо ся.</p>  <p>Воскре́с же Иису́с зау́тра в пе́рвую суббо́ту, яви́ся пре́жде Мари́и Магдали́ни, из нея́же изгна́ седмь бесо́в.</p>  <p>Она́ же ше́дши возвести́ с Ним бы́вшим, пла́чущимся и рыда́ющим.</p>  <p>И они́ слы́шавше, я́ко жив есть и ви́ден бысть от нея́, не я́ша ве́ры.</p>  <p>По сих же двема́ от них гряду́щема яви́ся ине́м о́бразом, иду́щема на село́.</p>  <p>И та ше́дша возвести́ста про́чим, и ни те́ма ве́ры я́ша.</p>  <p>Последи́ же возлежа́щим им единомуна́десяте яви́ся, и поноси́ неве́рствию их и жестосе́рдию, я́ко ви́девшим Его́ воста́вша не я́ша ве́ры.</p>  <p>И рече́ им: ше́дше в міръ весь, пропове́дите Ева́нгелие всей тва́ри.</p>  <p>И́же ве́ру име́т и крести́тся, спасе́н бу́дет, а и́же не име́т ве́ры, осужде́н бу́дет.</p>  <p>Зна́мения же ве́ровавшим сия́ после́дуют: и́менем Мои́м бе́сы иждену́т, язы́ки возглаго́лют но́вы,</p>  <p>Зми́я во́змут, а́ще и что сме́ртно испию́т, не вреди́т их, на неду́жныя ру́ки возложа́т, и здра́ви бу́дут.</p>  <p>Госпо́дь же у́бо, по глаго́лании Его́ к ним, вознесе́ся на не́бо и се́де одесну́ю Бо́га.</p>  <p>Они́ же изше́дше пропове́даша всю́ду, Го́споду поспе́шствующу и сло́во утвержда́ющу после́дствующими зна́меньми. Ами́нь.</p></div>

<!-- От Луки -->
  <div class="glava" id="glava-1" style="display: none;"><h1>От Луки́, глава 1</h1>  <p>Поне́же у́бо мно́зи нача́ша чини́ти по́весть о изве́ствованных в нас ве́щех,</p>  <p>Я́коже преда́ша нам, и́же испе́рва самови́дцы и слуги́ бы́вшии словеси́,</p>  <p>Изво́лися и мне после́довавшу вы́ше всех испы́тно, поря́ду писа́ти тебе́, держа́вный Фео́филе,</p>  <p>Да разуме́еши, о ни́хже научи́лся еси́ словесе́х утвержде́ние.</p>  <p>Бысть во дни И́рода, царя́ Иуде́йска, иере́й не́кий, и́менем Заха́риа, от дневны́я чреды́ Авиа́ни, и жена́ его́ от дще́рей Ааро́новех, и и́мя ей Елисаве́т.</p>  <p>Бе́ста же пра́ведна о́ба пред Бо́гом, ходя́ще во всех за́поведех и оправда́ниих Госпо́дних безпоро́чна.</p>  <p>И не бе и́ма ча́да, поне́же Елисаве́т бе непло́ды, и о́ба заматоре́вша во днех свои́х бе́ста.</p>  <p>Бысть же служа́щу ему́ в чину́ чреды́ своея́ пред Бо́гом,</p>  <p>По обы́чаю свяще́нничества, ключи́ся ему́ покади́ти вшед в це́рковь Госпо́дню,</p>  <p>И все мно́жество люде́й бе моли́тву де́я вне в год {во вре́мя}фимиа́ма.</p>  <p>Яви́ся же ему́ А́нгел Госпо́день, стоя́ одесну́ю олтаря́ кади́льнаго,</p>  <p>И смути́ся Заха́риа ви́дев, и страх нападе́ нань.</p>  <p>Рече́ же к нему́ А́нгел: не бо́йся, Заха́рие, зане́ услы́шана бысть моли́тва твоя́, и жена́ твоя́ Елисаве́т роди́т сы́на тебе́, и нарече́ши и́мя ему́ Иоа́нн.</p>  <p>И бу́дет тебе́ ра́дость и весе́лие, и мно́зи о рождестве́ его́ возра́дуются.</p>  <p>Бу́дет бо ве́лий пред Го́сподем, и вина́ и сике́ра не и́мать пи́ти, и Ду́ха Свята́го испо́лнится еще́ из чре́ва ма́тере своея́.</p>  <p>И мно́ги от сыно́в изра́илевых обрати́т ко Го́споду Бо́гу их.</p>  <p>И той преды́дет пред Ним ду́хом и си́лою Илиино́ю, обрати́ти се́рдца отце́м на ча́да, и проти́вныя в му́дрости пра́ведных, угото́вати Го́сподеви лю́ди соверше́ны.</p>  <p>И рече́ Заха́риа ко А́нгелу: по чесому́ разуме́ю сие́? Аз бо есмь стар, и жена́ моя́ заматоре́вши во днех свои́х.</p>  <p>И отвеща́в А́нгел, рече́ ему́: аз есмь Гаврии́л предстоя́й пред Бо́гом, и по́слан есмь глаго́лати к тебе́ и благовести́ти тебе́ сия́.</p>  <p>И се бу́деши молчя́, и не моги́й проглаго́лати, до него́же дне бу́дут сия́, зане́ не ве́ровал еси́ словесе́м мои́м, я́же сбу́дутся во вре́мя свое́.</p>  <p>И бе́ша лю́дие жду́ще Заха́рию, и чудя́хуся косня́щу ему́ в це́ркви.</p>  <p>Изше́д же не можа́ше глаго́лати к ним, и разуме́ша, я́ко виде́ние ви́де в це́ркви, и той бе помава́я им, и пребыва́ше нем.</p>  <p>И бысть я́ко испо́лнишася дни́е слу́жбы его́, и́де в дом свой.</p>  <p>По сих же днех зача́т Eлисаве́т, жена́ его́, и тая́шеся ме́сяц пять, глаго́лющи:</p>  <p>Я́ко та́ко мне сотвори́ Госпо́дь во дни, в ня́же призре́ отъя́ти поноше́ние мое́ в челове́цех.</p>  <p>В ме́сяц же шесты́й по́слан бысть А́нгел Гаврии́л от Бо́га во град Галиле́йский, eму́же и́мя Назаре́т,</p>  <p>К Де́ве обруче́нней му́жеви, eму́же и́мя Ио́сиф, от до́му Дави́дова, и и́мя Де́ве, Мариа́м.</p>  <p>И вшед к Ней А́нгел, рече́: ра́дуйся Благода́тная, Госпо́дь с Тобо́ю, благослове́на Ты в жена́х.</p>  <p>Oна́ же ви́девши смути́ся о словеси́ eго́, и помышля́ше, каково́ бу́дет целова́ние сие́.</p>  <p>И рече́ А́нгел Eй: не бо́йся Мариа́м, обре́те бо благода́ть от Бо́га.</p>  <p>И се зачне́ши во чре́ве, и роди́ши Сы́на, и нарече́ши и́мя Eму́ Иису́с.</p>  <p>Сей бу́дет ве́лий, и Сын Вы́шняго нарече́тся, и даст Eму́ Госпо́дь Бог престо́л Дави́да oтца́ Eго́,</p>  <p>И воцари́тся в дому́ Иа́ковли во ве́ки, и Ца́рствию Eго́ не бу́дет конца́.</p>  <p>Рече́ же Мариа́м ко А́нгелу: ка́ко бу́дет сие́, иде́же му́жа не зна́ю?</p>  <p>И отвеща́в А́нгел, рече́ Eй: Дух Святы́й на́йдет на Тя, и си́ла Вы́шняго осени́т Тя, те́мже и ражда́емое Свя́то, нарече́тся Сын Бо́жий.</p>  <p>И се Eлисаве́т, ю́жика Твоя́, и та зача́т сы́на в ста́рости свое́й, и сей ме́сяц шесты́й eсть eй, нарица́емей непло́ды.</p>  <p>Я́ко не изнемо́жет от Бо́га всяк глаго́л.</p>  <p>Рече́ же Мариа́м: се раба́ Госпо́дня, бу́ди Мне по глаго́лу твоему́. И оты́де от Нея́ А́нгел.</p>  <p>Воста́вши же Мариа́м во дни ты́я, и́де в го́рняя со тща́нием, во град Иу́дов.</p>  <p>И вни́де в дом Заха́риин, и целова́ Елисаве́т.</p>  <p>И бысть я́ко услы́ша Елисаве́т целова́ние Мари́ино, взыгра́ся младе́нец во чре́ве ея́, и испо́лнися Ду́ха Свя́та Елисаве́т.</p>  <p>И возопи́ гла́сом ве́лиим, и рече́: благослове́на Ты в жена́х, и благослове́н плод чре́ва Твоего́.</p>  <p>И отку́ду мне сие́, да прии́де Ма́ти Го́спода моего́ ко мне?</p>  <p>Се бо, я́ко бысть глас целова́ния Твоего́ во у́шию мое́ю, взыгра́ся младе́нец ра́дощами во чре́ве мое́м.</p>  <p>И блаже́нна Ве́ровавшая, я́ко бу́дет соверше́ние глаго́ланным Ей от Го́спода.</p>  <p>И рече́ Мариа́м: вели́чит душа́ Моя́ Го́спода,</p>  <p>И возра́довася дух Мой о Бо́зе Спа́се Мое́м.</p>  <p>Я́ко призре́ на смире́ние рабы́ Своея́, се бо, от ны́не ублажа́т Мя вси роди́.</p>  <p>Я́ко сотвори́ Мне вели́чие Си́льный, и свя́то и́мя Его́.</p>  <p>И ми́лость Его́ в ро́ды родо́в боя́щимся Его́.</p>  <p>Сотвори́ держа́ву мы́шцею Свое́ю: расточи́ го́рдыя мы́слию се́рдца их.</p>  <p>Низложи́ си́льныя со престо́л, и вознесе́ смире́нныя.</p>  <p>А́лчущия испо́лни благ и богатя́щияся отпусти́ тщи.</p>  <p>Восприя́т Изра́иля о́трока Своего́, помяну́ти ми́лости,</p>  <p>Я́коже глаго́ла ко отце́м на́шим, Авраа́му и се́мени его́ до ве́ка.</p>  <p>Пребы́сть же Мариа́м с не́ю я́ко три ме́сяцы, и возврати́ся в дом Свой.</p>  <p>Елисаве́ти же испо́лнися вре́мя роди́ти ей, и роди́ сы́на.</p>  <p>И слы́шаша о́крест живу́щии и у́жики ея́, я́ко возвели́чил есть Госпо́дь ми́лость свою́ с не́ю, и ра́довахуся с не́ю.</p>  <p>И бысть во осмы́й день, приидо́ша обре́зати отроча́, и нарица́ху е́ и́менем отца́ его́, Заха́рию.</p>  <p>И отвеща́вши ма́ти его́, рече́: ни, но да нарече́тся Иоа́нн.</p>  <p>И ре́ша к ней: я́ко никто́же есть в родстве́ твое́м, и́же нарица́ется и́менем тем.</p>  <p>И помава́ху отцу́ его́, е́же ка́ко бы хоте́л нарещи́ е́.</p>  <p>И испро́ш дщи́цу, написа́, глаго́ля: Иоа́нн бу́дет и́мя ему́. И чудя́хуся вси.</p>  <p>Отверзо́шася же уста́ его́ а́бие и язы́к его́, и глаго́лаше благословя́ Бо́га.</p>  <p>И бысть на всех страх живу́щих о́крест их, и во всей стране́ иуде́йстей пове́даеми бя́ху вси глаго́ли си́и.</p>  <p>И положи́ша вси слы́шавшии в се́рдце свое́м, глаго́люще: что у́бо отроча́ сие́ бу́дет? И рука́ Госпо́дня бе с ним.</p>  <p>И Заха́риа оте́ц его́ испо́лнися Ду́ха Свя́та, и проро́чествова, глаго́ля:</p>  <p>Благослове́н Госпо́дь Бог Изра́илев, я́ко посети́ и сотвори́ избавле́ние лю́дем свои́м.</p>  <p>И воздви́же рог спасе́ния нам, в дому́ Дави́да о́трока Своего́,</p>  <p>Я́коже глаго́ла усты́ святы́х су́щих от ве́ка проро́к Его́.</p>  <p>Спасе́ние от враг на́ших и из руки́ всех ненави́дящих нас,</p>  <p>Сотвори́ти ми́лость со отцы́ на́шими и помяну́ти заве́т святы́й Сво́й,</p>  <p>Кля́тву, е́ю же кля́тся ко Авраа́му отцу́ на́шему, да́ти нам,</p>  <p>Без стра́ха, из руки́ враг на́ших изба́вльшимся,</p>  <p>Служи́ти Ему́ преподо́бием и пра́вдою пред Ним вся дни живота́ на́шего.</p>  <p>И ты, отроча́, проро́к Вы́шняго нарече́шися, преды́деши бо пред лице́м Госпо́дним, угото́вати пути́ Его́.</p>  <p>Да́ти ра́зум спасе́ния лю́дем Его́, во оставле́ние грех их,</p>  <p>Милосе́рдия ра́ди ми́лости Бо́га на́шего, в ни́хже посети́л есть нас Восто́к свы́ше,</p>  <p>Просвети́ти во тме и се́ни сме́ртней седя́щия, напра́вити но́ги на́шя на путь ми́рен.</p>  <p>Отроча́ же растя́ше и крепля́шеся ду́хом, и бе в пусты́нях до дне явле́ния своего́ ко Изра́илю.</p>  
    <h1>От Луки́, глава 2</h1>  <p>Бысть же во дни тыя, изы́де повеле́ние от ке́саря А́вгуста написа́ти всю вселе́нную. Сие́ написа́ние пе́рвое бысть, владя́щу Сири́ею Кирини́ю. И идя́ху вси написа́тися, ко́ждо во свой град. Взы́де же и Ио́сиф от Галиле́и из гра́да Назаре́та во Иуде́ю, во град Дави́дов, и́же нарица́ется Вифлее́м, зане́ бы́ти ему́ от до́му и оте́чества Дави́дова, Написа́тися с Мари́ею, обруче́ною ему́ жено́ю, су́щею непра́здною. Бысть же, егда́ бы́ша та́мо, испо́лнишася дни́е роди́ти Ей. И роди́ Сы́на Своего́ пе́рвенца, и пови́т Его́, и положи́ Его́ в я́слех, зане́ не бе им ме́ста во оби́тели. И па́стырие бе́ху в то́йже стране́, бдя́ще, и стрегу́ще стра́жу нощну́ю о ста́де свое́м. И се А́нгел Госпо́день ста в них, и сла́ва Госпо́дня осия́ их, и убоя́шася стра́хом ве́лиим. И рече́ им А́нгел: не бо́йтеся, се бо благовеству́ю вам ра́дость ве́лию, я́же бу́дет всем лю́дем. Я́ко роди́ся вам днесь Спас, и́же есть Христо́с Госпо́дь, во гра́де Дави́дове. И се вам зна́мение: обря́щете Младе́нец пови́т, лежа́щ в я́слех. И внеза́пу бысть со А́нгелом мно́жество вой Небе́сных, хва́лящих Бо́га и глаго́лющих: Сла́ва в Вы́шних Бо́гу, и на земли́ мир, во челове́цех благоволе́ние. И бысть, я́ко отыдо́ша от них на Не́бо А́нгели, и челове́цы па́стырие ре́ша друг ко дру́гу: пре́йдем до Вифлее́ма и ви́дим глаго́л сей бы́вший, и́же Госпо́дь сказа́ нам. И приидо́ша, поспе́шшеся, и обрето́ша Мариа́м же и Ио́сифа и Младе́нец, лежа́щ во я́слех. Ви́девше же, сказа́ша о глаго́ле, глаго́ланном им о Отроча́ти Сем. И вси слы́шавшии диви́шася о глаго́ланных от па́стырей к ним. Мариа́м же соблюда́ше вся глаго́лы сия́, слага́ющи в се́рдцы Свое́м. И возврати́шася па́стырие, сла́вяще и хва́ляще Бо́га о всех я́же слы́шаша и ви́деша, я́коже глаго́лано бысть к ним. И егда́ испо́лнишася осмь дний, да обре́жут Его́, и нареко́ша и́мя Ему́ Иису́с, нарече́нное А́нгелом пре́жде да́же не зача́тся во чре́ве. И егда́ испо́лнишася дни́е очище́ния е́ю, по зако́ну Моисе́ову, вознесо́ста Его́ во Иерусали́м, поста́вити Его́ пред Го́сподем, [Я́коже eсть пи́сано в зако́не Госпо́дни: я́ко всяк младе́нец му́жеска по́лу, разверза́я ложесна́, свя́то Го́сподеви нарече́тся.] И éже да́ти же́ртву, по рече́нному в зако́не Госпо́дни: два го́рличища или́ два птeнца́ голуби́на. И се бе челове́к во Иерусали́ме, eму́же и́мя Симео́н. И челове́к сей пра́веден и благочести́в, ча́я уте́хи Изра́илевы, и Дух бе Свят в нем. И бе eму́ обеща́но Ду́хом Святы́м, не ви́дети сме́рти, пре́жде да́же не ви́дит Христа́ Госпо́дня. И прии́де ду́хом в це́рковь. И eгда́ введо́ста роди́тeля Oтроча́ Иису́са, сотвори́ти и́ма по обы́чаю зако́нному о Нем. И той прие́м Eго́ на руку́ своéю, и благослови́ Бо́га, и рече́: Ны́не отпуща́еши раба́ Твоего́, Влады́ко, по глаго́лу Твоему́ с ми́ром, Я́ко ви́десте óчи мои́ спасе́ние Твое́, Éже eси́ угото́вал пред лице́м всех люде́й, Свет во открове́ние язы́ком и сла́ву люде́й Твои́х Изра́иля. И бе Ио́сиф и Ма́ти Eго́ чудя́щася о глаго́лемых о Нем. И благослови́ я́ Симео́н, и рече́ к Мари́и, Ма́тери Eго́: се лежи́т Сей на паде́ние и на воста́ние мно́гим во Изра́или, и в зна́мение пререка́емо. [И Тебе́ же Само́й ду́шу про́йдет ору́жие,] я́ко у́бо да откры́ются от мног серде́ц помышлéния. И бе А́нна проро́чица, дщи Фану́илева, от коле́на Аси́рова. Сия́ заматоре́вши во днех мно́зех, жи́вши с му́жем седмь лет от де́вства своего́. И та вдова́ я́ко лет óсмьдесят и четы́ре, я́же не отхожда́ше от це́ркве, посто́м и моли́твами служа́щи день и нощь. И та в той час приста́вши, испове́дашеся Го́сподеви, и глаго́лаше о Нем всем ча́ющим избавле́ния во Иерусали́ме. И я́ко сконча́шася вся по зако́ну Госпо́дню, возврати́шася в Галиле́ю, во град свой Назаре́т. Oтроча́ же растя́ше и крепля́шеся ду́хом, исполня́яся прему́дрости, и благода́ть Бо́жия бе на Нем. И хожда́ста роди́теля Его́ на вся́ко ле́то во Иерусали́м в пра́здник па́схи. И егда́ бысть двоюна́десяте ле́ту, восходя́щим им во Иерусали́м по обы́чаю пра́здника. И сконча́вшем дни, и возвраща́ющимся им, оста́ о́трок Иису́с во Иерусали́ме. И не разуме́ Ио́сиф и Ма́ти Его́. Мне́вша же Его́ во дружи́не су́ща, преидо́ста дне путь, и иска́ста Его́ во сро́дницех, и в зна́емых. И не обре́тша Его́, возврати́стася во Иерусали́м, взыска́юща Его́. И бысть, по трие́х днех, обрето́ста Его́ в це́ркви, седя́ща посреде́ учи́телей, и послу́шающа их, и вопроша́юща их. Ужаса́хуся же вси послу́шающии Его́ о ра́зуме и о отве́тех Его́. И ви́девша Его́, диви́стася, и к Нему́ Ма́ти Его́ рече́: Ча́до, что сотвори́ на́ма та́ко? Се, оте́ц Твой и Аз боля́ща иска́хома Тебе́. И рече́ к ни́ма: что я́ко иска́ста Мене́? Не ве́ста ли, я́ко в тех, я́же Отца́ Моего́, досто́ит бы́ти Ми? И та не разуме́ста глаго́ла, и́же глаго́ла и́ма. И сни́де с ни́ма, и прии́де в Назаре́т, и бе повину́яся и́ма. И Ма́ти Его́ соблюда́ше вся глаго́лы сия́ в се́рдцы Свое́м. И Иису́с преспева́ше прему́дростию и во́зрастом, и благода́тию у Бо́га и челове́к.</p></div>
  <div class="glava" id="glava-3" style="display: none;"><h1>От Луки́, глава 3</h1>  <p>В пя́тое же на́десяте ле́то влады́чества Тиве́рия ке́саря, облада́ющу Понти́йскому Пила́ту Иуде́ею, и четвертовла́ствующу Галиле́ею И́роду, Фили́ппу же, бра́ту его́ четвертовла́ствующу Тири́ею и Трахони́тскою страно́ю, и Лиса́нию Авилини́ею четвертовла́ствующу,</p>  <p>При архиере́и А́нне и Каиа́фе, бысть глаго́л Бо́жий ко Иоа́нну, Заха́риину сы́ну, в пусты́ни.</p>  <p>И прии́де во всю страну́ Иорда́нскую, пропове́дая креще́ние покая́ния во оставле́ние грехо́в.</p>  <p>Я́коже есть пи́сано в кни́зе слове́с Иса́ии проро́ка, глаго́люща: глас вопию́щаго в пусты́ни, угото́вайте путь Госпо́день, пра́вы твори́те стези́ Его́.</p>  <p>Вся́ка дебрь испо́лнится, и вся́ка гора́ и холм смири́тся, и бу́дут стропо́тная в пра́вая и о́стрии в пути́ гла́дки.</p>  <p>И у́зрит вся́ка плоть спасе́ние Бо́жие.</p>  <p>Глаго́лаше же исходя́щим наро́дом крести́тися от него́: порожде́ния ехи́днова, кто сказа́ вам бежа́ти от гряду́щаго гне́ва?</p>  <p>Сотвори́те у́бо плоды́ досто́йны покая́ния, и не начина́йте глаго́лати в себе́: отца́ и́мамы Авраа́ма. Глаго́лю бо вам, я́ко мо́жет Бог от ка́мения сего́ воздви́гнути ча́да Авраа́му.</p>  <p>Уже́ бо и секи́ра при ко́рени дре́ва лежи́т: вся́ко у́бо дре́во, не творя́щее плода́ добра́, посека́ется и во огнь вмета́ется.</p>  <p>И вопроша́ху его́ наро́ди, глаго́люще: что у́бо сотвори́м?</p>  <p>Отвеща́в же глаго́ла им: име́яй две ри́зе, да пода́ст неиму́щему, и име́яй бра́шна, та́кожде да твори́т.</p>  <p>Приидо́ша же и мытари́ крести́тися от него́, и ре́ша к нему́: учи́телю, что сотвори́м?</p>  <p>Он же рече́ к ним: ничто́же бо́ле от повеле́ннаго вам твори́те.</p>  <p>Вопроша́ху же его́ и во́ини, глаго́люще: и мы что сотвори́м? И рече́ к ним: никого́же оби́дите, ни оклеветава́йте, и дово́льни бу́дите обро́ки ва́шими.</p>  <p>Ча́ющим же лю́дем, и помышля́ющим всем в сердца́х свои́х о Иоа́нне, еда́ той есть Христо́с,</p>  <p>Отвещава́ше Иоа́нн всем глаго́ля: аз у́бо водо́ю креща́ю вы: гряде́т же Кре́плий мене́, Ему́же несмь досто́ин отреши́ти реме́нь сапогу́ Его́. Той вы крести́т Ду́хом Святы́м и огне́м.</p>  <p>Ему́же лопа́та в руку́ Его́, и потреби́т гумно́ Свое́, и собере́т пщени́цу в жи́тницу Свою́, пле́вы же сожже́т огне́м негаса́ющим.</p>  <p>Мно́га же у́бо и и́на, утеша́я благовествова́ше лю́дем.</p>  <p>И́род же четвертовла́стник, облича́емь от Иоа́нна о Иродиа́де жене́ бра́та своего́, и о всех, я́же сотвори́ зла́я И́род,</p>  <p>Приложи́ и сие́ над все́ми, и затвори́ Иоа́нна в темни́це.</p>  <p>Бысть же егда́ крести́шася вси лю́дие, и Иису́су кре́щшуся и моля́щуся, отве́рзеся не́бо,</p>  <p>И сни́де Дух Святы́й теле́сным о́бразом, я́ко го́лубь, Нань, и глас с небесе́ бысть, глаго́ля: Ты еси́ Сын Мой Возлю́бленный, о Тебе́ благоволи́х.</p>  <p>И той бе Иису́с я́ко ле́том три́десять начина́я, сый, я́ко мнимь, сын Ио́сифов, Или́ев,</p>  <p>Матфа́тов, Леви́ин, Мелхи́ин, Ианна́ев, Ио́сифов,</p>  <p>Маттафи́ев, Амо́сов, Нау́мов, Если́мов, Нагге́ов,</p>  <p>Маа́фов, Маттафи́ев, Семеи́ев, Ио́сифов, Иу́дин,</p>  <p>Иоанна́нов, Риса́ев, Зорова́велев, Салафии́лев, Нири́ев,</p>  <p>Мелхи́ев, Адди́ев, Коса́мов, Елмода́мов, И́ров,</p>  <p>Иоси́ев, Елиезе́ров, Иори́мов, Матфа́тов, Леви́ин,</p>  <p>Симео́нов, Иу́дин, Ио́сифов, Иона́нов, Елиаки́мов,</p>  <p>Мелеа́ев, Маина́нов, Маттафа́ев, Нафа́нов, Дави́дов,</p>  <p>Иессе́ов, Ови́дов, Воо́зов, Салмо́нов, Наассо́нов,</p>  <p>Аминада́вов, Ара́мов, [Иора́мов,] Есро́мов, Фаре́сов, Иу́дин,</p>  <p>Иа́ковль, Исаа́ков, Авраа́мов, Фара́нов, Нахо́ров,</p>  <p>Серу́хов, Рага́вов, Фале́ков, Еве́ров, Сала́нов,</p>  <p>Каина́нов, Арфакса́дов, Си́мов, Но́ев, Ламе́хов,</p>  <p>Мафуса́лев, Ено́хов, Иа́редов, Малелеи́лов, Каина́нов,</p>  <p>Ено́сов, Си́фов, Ада́мов, Бо́жий.</p>
  <h1>От Луки́, глава 4</h1>  <p>Иису́с же испо́лнь Ду́ха Свя́та, возврати́ся от Иорда́на, и ведя́шеся Ду́хом в пусты́ню.</p>  <p>Дний четы́ридесять искуша́емь от диа́вола, и не яст ничесо́же во дни ты́я, и сконча́вшимся им, последи́ взалка́.</p>  <p>И рече́ Ему́ диа́вол: а́ще Сын еси́ Бо́жий, рцы ка́меневи сему́, да бу́дет хлеб.</p>  <p>И отвеща́в Иису́с к нему́, глаго́ля: пи́сано есть, я́ко не о хле́бе еди́ном жив бу́дет челове́к, но о вся́ком глаго́ле Бо́жии.</p>  <p>И возве́д Его́ диа́вол на гору́ высоку́, показа́ Ему́ вся ца́рствия вселе́нныя в часе́ {черте́}вре́менне.</p>  <p>И рече́ Ему́ диа́вол: Тебе́ дам власть сию́ всю и сла́ву их, я́ко мне предана́ есть, и ему́же а́ще хощу́, дам ю́.</p>  <p>Ты у́бо а́ще поклони́шися пре́до мно́ю, бу́дут Тебе́ вся.</p>  <p>И отвеща́в рече́ ему́ Иису́с: иди́ за Мно́ю, {Отойди от Меня.}сатана́. Пи́сано есть: поклони́шися Го́споду Бо́гу твоему́, и Тому́ еди́ному послу́жиши.</p>  <p>И веде́ Его́ во Иерусали́м, и поста́ви Его́ на криле́ церко́внем, и рече́ Ему́: а́ще Сын еси́ Бо́жий, ве́рзися отсю́ду до́лу.</p>  <p>Пи́сано бо есть, я́ко А́нгелом Свои́м запове́сть о Тебе́ сохрани́ти Тя,</p>  <p>И на рука́х во́змут Тя, да не когда́ преткне́ши о ка́мень но́гу Твою́.</p>  <p>И отвеща́в рече́ ему́ Иису́с, я́ко рече́но есть: не иску́сиши Го́спода Бо́га твоего́.</p>  <p>И сконча́в все искуше́ние диа́вол, оты́де от Него́ до вре́мене.</p>  <p>И возврати́ся Иису́с в си́ле духо́вней в Галиле́ю, и весть изы́де по всей стране́ о Нем.</p>  <p>И той уча́ше на со́нмищах их, сла́вимь все́ми.</p>  <p>И прии́де в Назаре́т, иде́же бе воспита́н. И вни́де, по обы́чаю Своему́, в день суббо́тный в со́нмище, и воста́ чести́.</p>  <p>И да́ша Ему́ кни́гу Иса́ии проро́ка, и разгну́в кни́гу, обре́те ме́сто, иде́же бе напи́сано:</p>  <p>Дух Госпо́день на Мне, Его́же ра́ди пома́за Мя благовести́ти ни́щим, посла́ Мя исцели́ти сокруше́нныя се́рдцем, пропове́дати плене́нным отпуще́ние и слепы́м прозре́ние, отпусти́ти сокруше́нныя во отра́ду.</p>  <p>Пропове́дати ле́то Госпо́дне прия́тно.</p>  <p>И согну́в кни́гу, отда́в слузе́, се́де, и всем в со́нмищи о́чи бе́ху зря́ще Нань.</p>  <p>И нача́т глаго́лати к ним, я́ко днесь сбы́стся писа́ние сие́ во у́шию ва́шею.</p>  <p>И вси свиде́тельствоваху Ему́, и дивля́хуся о словесе́х благода́ти, исходя́щих из уст Его́, и глаго́лаху: не Сей ли есть сын Ио́сифов?</p>  <p>И рече́ к ним: вся́ко рече́те Ми при́тчу сию́: врачу́, исцели́ся Сам, ели́ка слы́шахом бы́вшая в Капернау́ме, сотвори́ и зде во оте́чествии Свое́м.</p>  <p>Рече́ же: ами́нь глаго́лю вам, я́ко ни кото́рый проро́к прия́тен есть во оте́чествии свое́м.</p>  <p>Пои́стинне же глаго́лю вам: мно́ги вдови́цы бе́ша во дни Илиины́ во Изра́или, егда́ заключи́ся не́бо три ле́та и ме́сяц шесть, я́ко бысть глад вели́к по всей земли́.</p>  <p>И ни ко еди́ной их по́слан бысть Илиа́, то́кмо в Саре́пту Сидо́нскую к жене́ вдови́це.</p>  <p>И мно́зи прокаже́ни бе́ху при Елиссе́и проро́це во Изра́или, и ни еди́н же от них очи́стися, то́кмо Неема́н Сириани́н.</p>  <p>И испо́лнишася вси я́рости в со́нмищи, слы́шавшии сия́.</p>  <p>И воста́вше изгна́ша Его́ вон из гра́да, и ведо́ша Его́ до верху́ горы́, на не́йже град их со́здан бя́ше, да бы́ша Его́ низри́нули.</p>  <p>Он же проше́д посреде́ их, идя́ше.</p>  <p>И сни́де в Капернау́м град Галиле́йский, и бе учя́ наро́ды в суббо́ты.</p>  <p>И ужаса́хуся о уче́нии Его́, я́ко со вла́стию бе сло́во Его́.</p>  <p>И в со́нмищи бе челове́к имы́й ду́ха бе́са нечи́ста, и возопи́ гла́сом ве́лиим,</p>  <p>Глаго́ля: оста́ви, что нам и Тебе́, Иису́се Назаряни́не? Прише́л еси́ погуби́ти нас, вем Тя, кто еси́, Святы́й Бо́жий.</p>  <p>И запрети́ ему́ Иису́с, глаго́ля: премолчи́ и изы́ди из него́. И пове́рг его́ бес посреде́, изы́де из него́, ника́коже вреди́в его́.</p>  <p>И бысть у́жас на всех, и стяза́хуся друг ко дру́гу, глаго́люще: что сло́во сие́, я́ко вла́стию и си́лою вели́т нечи́стым духово́м, и исхо́дят?</p>  <p>И исхожда́ше глас о Нем во вся́ко ме́сто страны́.</p>  <p>Воста́в же из со́нмища, вни́де в дом Си́монов: те́ща же Си́монова бе одержи́ма огне́м ве́лиим, и моли́ша Его́ о ней.</p>  <p>И став над не́ю, запрети́ огню́, и оста́ви ю́. А́бие же воста́вши служа́ше им.</p>  <p>Заходя́щу же со́лнцу, вси, ели́цы име́яху боля́щия неду́ги разли́чными, привожда́ху их к Нему́, Он же на еди́ном коего́ждо их ру́це возло́жь, исцеля́ше их.</p>  <p>Исхожда́ху же и бе́си от мно́гих, вопию́ще и глаго́люще, я́ко Ты еси́ Христо́с Сын Бо́жий. И запреща́я не дая́ше им глаго́лати, я́ко ве́дяху Христа́ Самаго́ су́ща.</p>  <p>Бы́вшу же дню, изше́д и́де в пу́сто ме́сто, и наро́ди иска́ху Его́, и приидо́ша до Него́, и держа́хуся Его́, да не бы отше́л от них.</p>  <p>Он же рече́ к ним, я́ко и други́м градово́м благовести́ти Ми подоба́ет Ца́рствие Бо́жие, я́ко на се по́слан есмь.</p>  <p>И бе пропове́дая на со́нмищах галиле́йских.</p></div>
  <div class="glava" id="glava-5" style="display: none;"><h1>От Луки́, глава 5</h1>  <p>Бысть же належа́щу Ему́ наро́ду, да бы́ша слы́шали слово Божие, и той бе стоя при езере Геннисаретсте:</p>  <p>И ви́де два корабля́ стоя́ща при е́зере, ры́барие же отше́дше от нею́, измыва́ху мре́жи.</p>  <p>Влез же в еди́н от кораблю́, и́же бе Си́монов, моли́ его́ от земли́ отступи́ти ма́ло, и сед уча́ше из корабля́ наро́ды.</p>  <p>Я́коже преста́ глаго́ля, рече́ к Си́мону: поступи́ во глубину́, и вве́рзите мре́жи ва́ша в лови́тву.</p>  <p>И отвеща́в Си́мон рече́ Ему́: Наста́вниче, обно́щь всю тру́ждшеся, ничесо́же я́хом, по глаго́лу же Твоему́ вве́ргу мре́жу.</p>  <p>И се сотво́рше, я́ша мно́жество рыб мно́го, протерза́шеся же мре́жа их.</p>  <p>И поману́ша прича́стником, и́же бе́ху во друзе́м корабли́, да прише́дше помо́гут им, и приидо́ша, и испо́лниша о́ба корабля́, я́ко погружа́тися и́ма.</p>  <p>Ви́дев же Си́мон Петр, припаде́ к коле́нома Иису́совома, глаго́ля: изы́ди от мене́, я́ко муж гре́шен есмь, Го́споди.</p>  <p>У́жас бо одержа́ше его́ и вся су́щия с ним, о лови́тве рыб, я́же я́ша,</p>  <p>Та́кожде же Иа́кова и Иоа́нна сы́на Зеведе́ова, я́же бе́ста обе́щника Си́монови. И рече́ к Си́мону Иису́с: не бо́йся, отсе́ле бу́деши челове́ки ловя́.</p>  <p>И извле́кше о́ба корабля́ на зе́млю, оста́вльше вся, вслед Его́ идо́ша.</p>  <p>И бы́сть егда́ бе Иису́с во еди́ном от градо́в, и се муж испо́лнь прокаже́ния, и ви́дев Иису́са, пад ниц, моля́ся Ему́, глаго́ля: Го́споди, а́ще хо́щеши, мо́жеши мя очи́стити.</p>  <p>И просте́р ру́ку, косну́ его́, рек: хощу́, очи́стися. И а́бие прока́за оты́де от него́.</p>  <p>И Той запове́да ему́ никому́же пове́дати, но шед покажи́ся иере́ови, и принеси́ о очище́нии твое́м, я́коже повеле́ Моисе́й, во свиде́тельство им.</p>  <p>Прохожда́ше же па́че сло́во о Нем, и схожда́хуся наро́ди мно́зи слы́шати и цели́тися от Него́ от неду́г свои́х.</p>  <p>Той же бе отходя́ в пусты́ню и моля́ся.</p>  <p>И бысть во еди́н от дни́й, и Той бе учя: и бе́ху седя́ще фарисе́е и законоучи́телие, и́же бе́ху пришли́ от вся́кия ве́си Галиле́йския и Иуде́йския и Иерусали́мския, и си́ла Госпо́дня бе изцеля́ющи их.</p>  <p>И се му́жие нося́ще на одре́ челове́ка, и́же бе разсла́блен, и иска́ху внести́ его́ и положи́ти пред Ним.</p>  <p>И не обре́тше куде́ внести́ его́ наро́да ра́ди, взле́зше на храм, сквозе́ скуде́лы {кро́в скуде́льный}низве́сиша его́ со одро́м на среду́ пред Иису́са.</p>  <p>И ви́дев ве́ру их, рече́ ему́: челове́че, оставля́ют ти ся греси́ твои́.</p>  <p>И нача́ша помышля́ти кни́жницы и фарисе́е, глаго́люще: кто есть сей, и́же глаго́лет хулы́? Кто мо́жет оставля́ти грехи́, то́кмо еди́н Бог?</p>  <p>Разуме́в же Иису́с помышле́ния их, отвеща́в рече́ к ним: что помышля́ете в сердца́х ва́ших?</p>  <p>Что́ есть удо́бее рещи́: оставля́ют ти ся греси́ твои́? Или́ рещи́: воста́ни и ходи́?</p>  <p>Но да уве́сте, я́ко власть и́мать Сын Челове́ческий на земли́ отпуща́ти грехи́, рече́ разсла́бленному: тебе́ глаго́лю, воста́ни, и возми́ одр твой, и иди́ в дом твой.</p>  <p>И а́бие воста́в пред ни́ми, взем, на не́мже лежа́ше, и́де в дом свой, сла́вя Бо́га.</p>  <p>И у́жас прия́т вся, и сла́вляху Бо́га, и испо́лнишася стра́ха, глаго́люще, я́ко ви́дехом пресла́вная днесь.</p>  <p>И посе́м изы́де, и узре́ мытаря́ и́менем Леви́ю, седя́ща на мы́тнице, и рече́ ему́: иди́ по Мне.</p>  <p>И оста́вль вся, воста́в вслед Его́ и́де.</p>  <p>И сотвори́ чрежде́ние ве́лие Леви́й Ему́ в дому́ свое́м, и бе наро́д мытаре́й мног, и ине́х, и́же бя́ху с ним возлежа́ще.</p>  <p>И ропта́ху кни́жницы на Него́ и фарисе́е, ко ученико́м Его́ глаго́люще: почто́ с мытари́ и гре́шники я́сте и пие́те?</p>  <p>И отвеща́в Иису́с рече́ к ним: не тре́буют здра́вии врача́, но боля́щии.</p>  <p>Не приидо́х призва́ти пра́ведных, но гре́шныя в покая́ние.</p>  <p>Они́ же ре́ша к Нему́: почто́ ученицы́ Иоа́нновы постя́тся ча́сто и моли́твы творя́т, та́кожде и фарисе́йстии, а Твои́ ядя́т и пию́т?</p>  <p>Он же рече́ к ним: еда́ мо́жете сы́ны бра́чныя, до́ндеже жени́х с ни́ми есть, сотвори́ти пости́тися?</p>  <p>Прии́дут же дни́е, егда́ отъя́т бу́дет от них жени́х, и тогда́ постя́тся в ты́я дни.</p>  <p>Глаго́лаше же и при́тчу к ним, я́ко никто́же приставле́ния ри́зы но́вы приставля́ет на ри́зу ве́тху, а́ще ли же ни, и но́вую раздере́т, и ве́тсей не согласу́ет е́же от но́ваго.</p>  <p>И никто́же влива́ет вина́ но́ва в ме́хи ве́тхи, а́ще ли же ни, расто́ргнет но́вое вино́ ме́хи, и са́мо излие́тся, и ме́си поги́бнут,</p>  <p>Но вино́ но́вое в ме́хи но́вы влива́ти, {влива́ти подоба́ет}и обое́ соблюде́тся.</p>  <p>И никто́же пив ве́тхое, а́бие хо́щет но́вому, глаго́лет бо: ве́тхое лу́чше есть.</p>
  <h1>От Луки́, глава 6</h1>  <p>Бысть же в суббо́ту сквозе́ се́яния, и восторга́ху ученицы́ Его́ кла́сы, и ядя́ху, стира́юще рука́ми.</p>  <p>Не́цыи же от фарисе́й ре́ша им: что твори́те, его́же не досто́ит твори́ти в суббо́ты?</p>  <p>И отвеща́в Иису́с рече́ к ним: ни ли сего́ чли есте́, е́же сотвори́ Дави́д, егда́ взалка́ся сам и и́же с ним су́щии?</p>  <p>Ка́ко вни́де в дом Бо́жий, и хле́бы предложе́ния взем, и яде́, и даде́ и су́щим с ним, и́хже не досто́яше я́сти, то́кмо еди́нем иере́ем?</p>  <p>И глаго́лаше им, я́ко госпо́дь есть Сын Челове́ческий и суббо́те.</p>  <p>Бысть же и в другу́ю суббо́ту вни́ти Ему́ в со́нмище и учи́ти, и бе та́мо челове́к, и рука́ ему́ десна́я бе суха́.</p>  <p>Назира́ху же кни́жницы и фарисе́и, а́ще в суббо́ту исцели́т, да обря́щут речь Нань.</p>  <p>Он же ве́дяше помышле́ния их и рече́ челове́ку иму́щему су́ху ру́ку: воста́ни и ста́ни посреде́. Он же воста́в ста.</p>  <p>Рече́ же Иису́с к ним: вопрошу́ вы, что досто́ит в суббо́ты, добро́ твори́ти, или́ зло твори́ти? Ду́шу спасти́, или́ погуби́ти? Они́ же умолча́ша.</p>  <p>И воззре́в на вся их, рече́ ему́: простри́ ру́ку твою́. Он же сотвори́ та́ко, и утверди́ся рука́ его́ здра́ва я́ко друга́я.</p>  <p>Они́ же испо́лнишася безу́мия и глаго́лаху друг ко дру́гу, что́ бы́ша сотвори́ли Иису́сови.</p>  <p>Бысть же во дни ты́я, изы́де Иису́с в го́ру помоли́тися, и бе обно́щь в моли́тве Бо́жии.</p>  <p>И егда́ бысть день, призва́ ученики́ Своя́, и избра́ от них двана́десяте, и́хже и Апо́столы нарече́:</p>  <p>Си́мона, его́же именова́ Петра́, и Андре́а бра́та его́, Иа́кова и Иоа́нна, Фили́ппа и Варфоломе́а,</p>  <p>Матфе́а и Фому́, Иа́кова Алфе́ева и Си́мона нарица́емаго Зило́та,</p>  <p>Иу́ду Иа́ковля, и Иу́ду Искарио́тскаго, и́же и бысть преда́тель.</p>  <p>Изше́д с ни́ми, ста на ме́сте ра́вне, и наро́д учени́к Его́, и мно́жество мно́го люде́й от всея́ Иуде́и и Иерусали́ма, и помо́рия Ти́рска и Сидо́нска,</p>  <p>И́же приидо́ша послу́шати Его́ и исцели́тися от неду́г свои́х, и стра́ждущии от дух нечи́стых, и исцеля́хуся.</p>  <p>И весь наро́д иска́ше прикаса́тися Ему́, я́ко си́ла от Него́ исхожда́ше и исцеля́ше вся.</p>  <p>И той возве́д о́чи свои́ на ученики́ своя́, глаго́лаше: блаже́ни ни́щии ду́хом, я́ко ва́ше есть Ца́рствие Бо́жие.</p>  <p>Блаже́ни, а́лчущии ны́не, я́ко насы́титеся. Блаже́ни, пла́чущии ны́не, я́ко возсмее́теся.</p>  <p>Блаже́ни бу́дете, егда́ возненави́дят вас челове́цы, и егда́ разлуча́т вы и поно́сят, и пронесу́т и́мя ва́ше я́ко зло, Сы́на Челове́ческаго ра́ди.</p>  <p>Возра́дуйтеся в той день и взыгра́йте, се бо мзда ва́ша мно́га на небеси́. По сим бо творя́ху проро́ком отцы́ их.</p>  <p>Оба́че го́ре вам бога́тым, я́ко отстоите́ утеше́ния ва́шего. {я́ко восприе́млите утеше́ние ва́ше}</p>  <p>Го́ре вам, насыще́ннии ны́не, я́ко вза́лчете. Го́ре вам смею́щимся ны́не, я́ко возрыда́ете и воспла́чете.</p>  <p>Го́ре, егда́ до́бре реку́т вам вси челове́цы. По сим бо творя́ху лжепроро́ком отцы́ их.</p>  <p>Но вам глаго́лю слы́шащим: люби́те враги́ ва́ша, добро́ твори́те ненави́дящим вас,</p>  <p>Благослови́те клену́щия вы, и моли́теся за творя́щих вам оби́ду.</p>  <p>Бию́щему тя в лани́ту, пода́ждь и другу́ю, и от взима́ющаго ти ри́зу, и срачи́цу не возбрани́.</p>  <p>Вся́кому же прося́щему у тебе́ дай, и от взима́ющаго твоя́ не истязу́й.</p>  <p>И я́коже хо́щете да творя́т вам челове́цы, и вы твори́те им та́кожде.</p>  <p>И а́ще лю́бите лю́бящия вы, ка́я вам благода́ть есть? И́бо и гре́шницы лю́бящия их лю́бят.</p>  <p>И а́ще благотворите́ благотворя́щим вам, ка́я вам благода́ть есть? И́бо и гре́шницы то́жде творя́т.</p>  <p>И а́ще взаи́м даете́, от ни́хже ча́ете восприя́ти, ка́я вам благода́ть есть, и́бо и гре́шницы гре́шником взаи́м дава́ют, да восприи́мут ра́вная.</p>  <p>Оба́че люби́те враги́ ва́ша, и благотвори́те, и взаи́м да́йте, ничесо́же ча́юще, и бу́дет мзда ва́ша мно́га, и бу́дете сы́нове Вы́шняго, я́ко Той благ есть на безблагода́тныя {неблагода́рныя}и злы́я.</p>  <p>Бу́дите у́бо милосе́рди, я́коже и Оте́ц ваш милосе́рд есть.</p>  <p>И не суди́те, и не су́дят вам, и не осужда́йте, да не осужде́ни бу́дете, отпуща́йте, и отпу́стят вам.</p>  <p>Да́йте, и да́стся вам, ме́ру добру́, натка́ну и потря́сну и прелива́ющуся дадя́т на ло́но ва́ше, то́ю бо ме́рою, е́юже ме́рите, возме́рится вам.</p>  <p>Рече́ же при́тчу им: еда́ мо́жет слепе́ц слепца́ води́ти? Не о́ба ли в я́му впаде́тася?</p>  <p>Несть учени́к над учи́телем свои́м, соверше́н же всяк бу́дет, я́коже и учи́тель его́.</p>  <p>Что же ви́диши суче́ц, и́же есть во очеси́ бра́та твоего́, бервна́ же, е́же есть во очеси́ твое́м, не чу́еши?</p>  <p>Или́ ка́ко мо́жеши рещи́ бра́ту твоему́: бра́те, оста́ви, да изму́ суче́ц, и́же есть во очеси́ твое́м, сам су́щаго во очеси́ твое́м бервна́ не ви́дя? Лицеме́ре, изми́ пе́рвее бервно́ из очесе́ твоего́, и тогда́ про́зриши изъя́ти суче́ц из очесе́ бра́та твоего́.</p>  <p>Несть бо дре́во добро́, творя́ плода́ зла, ниже́ дре́во зло, творя́ плода́ добра́.</p>  <p>Вся́ко бо дре́во от плода́ своего́ позна́ется, не от те́рния бо че́шут смо́квы, ни от купины́ е́млют гро́здия.</p>  <p>Благи́й челове́к от блага́го сокро́вища се́рдца своего́ изно́сит благо́е, и злый челове́к от зла́го сокро́вища се́рдца своего́ изно́сит зло́е, от избы́тка бо се́рдца глаго́лют уста́ его́.</p>  <p>Что́ же Мя зовете́, Го́споди, Го́споди, и не твори́те, я́же глаго́лю?</p>  <p>Всяк гряды́й ко Мне и слы́шай словеса́ Моя́ и творя́ я́, скажу́ вам, кому́ есть подо́бен.</p>  <p>Подо́бен есть челове́ку зи́ждущу хра́мину, и́же ископа́ и углуби́, и положи́ основа́ние на ка́мени, наводне́нию же бы́вшу, припаде́ река́ ко хра́мине той, и не мо́же поколеба́ти ея́, основана́ бо бе́ на ка́мени.</p>  <p>Слы́шавый же и не сотвори́вый подо́бен есть челове́ку созда́вшему хра́мину на земли́ без основа́ния, е́йже припаде́ река́, и а́бие паде́ся, и бысть разруше́ние хра́мины тоя́ ве́лие.</p></div>
  <div class="glava" id="glava-7" style="display: none;"><h1>От Луки́, глава 7</h1>  <p>Егда́ же сконча́ вся глаго́лы Своя́ в слу́хи лю́дем, вни́де в Капернау́м.</p>  <p>Со́тнику же не́коему раб боля́ зле, хотя́ше {име́яши}умре́ти, и́же бе ему́ че́стен.</p>  <p>Слы́шав же о Иису́се посла́ к Нему́ ста́рцы иуде́йския, моля́ Его́, я́ко да прише́д спасе́т раба́ его́.</p>  <p>Они́ же прише́дше ко Иису́сови, моля́ху Его́ то́щно, глаго́люще, я́ко досто́ин есть, е́же а́ще да́си ему́,</p>  <p>Лю́бит бо язы́к наш, и со́нмище той созда́ нам.</p>  <p>Иису́с же идя́ше с ни́ми. Еще́ же Ему́ не дале́че су́щу от хра́мины, посла́ к Нему́ со́тник дру́ги, глаго́ля Ему́: Го́споди, не дви́жися, несмь бо досто́ин, да под кров мой вни́деши.</p>  <p>Те́мже ни себе́ досто́йна сотвори́х приити́ к Тебе́, но рцы сло́во, и исцеле́ет о́трок мой.</p>  <p>И́бо и аз челове́к есмь под влады́кою учине́н, име́я под собо́ю во́ины, и глаго́лю сему́: иди́, и и́дет, и друго́му: прииди́, и прии́дет, и рабу́ моему́: сотвори́ сие́,и сотвори́т.</p>  <p>Слы́шав же сия́ Иису́с, чуди́ся ему́, и обра́щься иду́щему по Нем наро́ду рече́: глаго́лю вам, ни во Изра́или толи́ки ве́ры обрето́х.</p>  <p>И возвра́щшеся по́сланнии обрето́ша боля́щаго раба́ исцеле́вша.</p>  <p>И бысть посе́м, идя́ше Иису́с во град, нарица́емый Наи́н, и с Ним идя́ху ученицы́ Его́ мно́зи и наро́д мног.</p>  <p>Я́коже прибли́жися ко врато́м гра́да, и се изноша́ху уме́рша, сы́на единоро́дна ма́тери свое́й, и та бе вдова́, и наро́д от гра́да мног с не́ю.</p>  <p>И ви́дев ю́ Госпо́дь, милосе́рдова о ней, и рече́ ей: не пла́чи.</p>  <p>И присту́пль косну́ся во одр, нося́щии же ста́ша. И рече́: ю́ноше, тебе́ глаго́лю, воста́ни.</p>  <p>И се́де ме́ртвый, и нача́т глаго́лати, и даде́ его́ ма́тери его́.</p>  <p>Прия́т же страх вся, и сла́вляху Бо́га, глаго́люще: я́ко проро́к ве́лий воста́ в нас, и я́ко посети́ Бог люде́й Свои́х.</p>  <p>И изы́де сло́во о Иису́се по всей Иуде́и, и по всей стране́.</p>  <p>И возвести́ша Иоа́нну ученицы́ его́ о всех сих. И призва́в два не́кая от учени́к свои́х Иоа́нн,</p>  <p>Посла́ ко Иису́су, глаго́ля: Ты ли еси́ Гряды́й, или́ ино́го ча́ем?</p>  <p>Прише́дша же к Нему́ му́жа, ре́ста: Иоа́нн Крести́тель посла́ нас к Тебе́, глаго́ля: Ты ли еси́ Гряды́й, или́ ино́го ча́ем,</p>  <p>В Той же час исцели́ мно́ги от неду́г и ран и дух злых и мно́гим слепы́м дарова́ прозре́ние.</p>  <p>И отвеща́в Иису́с рече́ и́ма: ше́дша возвести́та Иоа́нну, я́же ви́деста и слы́шаста, я́ко слепи́и прозира́ют, хро́мии хо́дят, прокаже́ннии очища́ются, глуси́и слы́шат, ме́ртвии востаю́т, ни́щии благовеству́ют.</p>  <p>И блаже́н есть, и́же а́ще не соблазни́тся о Мне.</p>  <p>Отше́дшема же ученико́ма Иоа́нновома, нача́т глаго́лати к наро́дом о Иоа́нне: чесо́ изыдо́сте в пусты́ню ви́дети, трость ли ве́тром коле́блемь?</p>  <p>Но чесо́ изыдо́сте ви́дети? Челове́ка ли в мя́гки ри́зы оде́яна? Се, и́же во оде́жди сла́вней и пи́щи су́щии, во ца́рствии {во дво́рех ца́рских}суть.</p>  <p>Но чесо́ изыдо́сте ви́дети? Проро́ка ли? Ей, глаго́лю вам, и ли́шше проро́ка.</p>  <p>Сей бо есть, о не́мже пи́сано есть: се Аз послю́ А́нгела Моего́ пред лице́м Твои́м, и́же устро́ит путь Твой пред Тобо́ю.</p>  <p>Глаго́лю бо вам: бо́лий в рожде́нных жена́ми проро́к Иоа́нна Крести́теля никто́же есть, мний же во Ца́рствии Бо́жии бо́лий его́ есть.</p>  <p>И вси лю́дие слы́шавше и мытари́е оправди́ша Бо́га, кре́щшеся креще́нием Иоа́нновым.</p>  <p>Фарисе́е же и зако́нницы сове́т Бо́жий отверго́ша в себе́, не кре́щшеся от него́.</p>  <p>Рече́ же Госпо́дь: кому́ уподо́блю челове́ки ро́да сего́, и кому́ суть подо́бни?</p>  <p>Подо́бни суть о́трочищем седя́щим на то́ржищих, и приглаша́ющим друг дру́га, и глаго́лющим: писка́хом вам, и не пляса́сте, рыда́хом вам, и не пла́касте.</p>  <p>Прии́де бо Иоа́нн Крести́тель ни хле́ба яды́й, ни вина́ пия́, и глаго́лете: бе́са и́мать.</p>  <p>Прии́де Сын Челове́ческий яды́й и пия́, и глаго́лете: сей челове́к я́дца и винопи́йца, друг мытаре́м и гре́шником.</p>  <p>И оправди́ся прему́дрость от чад свои́х всех.</p>  <p>Моля́ше же Его́ не́кий от фарисе́й, да бы ял с ним, и вшед в дом фарисе́ов, возлеже́.</p>  <p>И се жена́ во гра́де, я́же бе гре́шница, и уве́девши, я́ко возлежи́т во хра́мине фарисе́ове, прине́сши алава́стр мν́ра,</p>  <p>И ста́вши при ногу́ Его́ созади́, пла́чущися, нача́т умыва́ти но́зе Его́ слеза́ми, и власы́ главы́ своея́ отира́ше, и облобыза́ше но́зе Его́, и ма́заше мν́ром.</p>  <p>Ви́дев же фарисе́й возва́вый Его́, рече́ в себе́, глаго́ля: Сей а́ще бы был проро́к, ве́дел бы, кто и какова́ жена́ прикаса́ется Ему́, я́ко гре́шница есть.</p>  <p>И отвеща́в Иису́с рече́ к нему́: Си́моне, и́мам ти не́что рещи́. Он же рече́: Учи́телю, рцы. Иису́с же рече́:</p>  <p>Два должника́ бе́ста заимода́вцу не́коему, еди́н бе до́лжен пятию́сот дина́рий, други́й же пятию́десят.</p>  <p>Не иму́щема же и́ма возда́ти, обе́ма отда́. {оста́ви}Кото́рый у́бо ею́, рцы, па́че возлю́бит его́?</p>  <p>Отвеща́в же Си́мон рече́: мню, я́ко ему́же вя́щше отда́. {оста́ви}Он же рече́ ему́: пра́во суди́л еси́.</p>  <p>И обра́щься к жене́, Си́монови рече́: ви́диши ли сию́ жену́? Внидо́х в дом твой, воды́ на но́зе Мои́ не даде́, сия́ же слеза́ми облия́ Ми но́зе и власы́ главы́ своея́ отре́.</p>  <p>Лобза́ния Ми не даде́, сия́ же, отне́лиже внидо́х, не преста́ облобыза́ющи Ми но́зе.</p>  <p>Ма́слом главы́ Моея́ не пома́за, сия́ же мν́ром пома́за Ми но́зе.</p>  <p>Его́же ра́ди, глаго́лю ти, отпуща́ются греси́ ея́ мно́зи, я́ко возлюби́ мно́го, а ему́же ма́ло оставля́ется, ме́ньше лю́бит.</p>  <p>Рече́ же ей: отпуща́ются тебе́ греси́.</p>  <p>И нача́ша возлежа́щии с Ним глаго́лати в себе́: кто Сей есть, и́же и грехи́ отпуща́ет?</p>  <p>Рече́ же к жене́: ве́ра твоя́ спасе́ тя, иди́ в ми́ре.</p>
  <h1>От Луки́, глава 8</h1>  <p>И бысть посе́м, и той прохожда́ше сквозе́ гра́ды и ве́си, пропове́дуя и благовеству́я Ца́рствие Бо́жие, и обана́десяте с Ним.</p>  <p>И жены́ не́кия, я́же бя́ху исцеле́ны от духо́в злых и неду́г, Мари́а нарица́емая Магдали́на, из нея́же бесо́в седмь изы́де,</p>  <p>И Иоа́нна жена́ Хуза́ня, приста́вника И́родова, и Суса́нна, и и́ны мно́ги, я́же служа́ху Ему́ от име́ний свои́х.</p>  <p>Разумева́ющу же наро́ду мно́гу, и от всех градо́в гряду́щим к Нему́, рече́ при́тчу:</p>  <p>Изы́де се́яй се́яти се́мене своего́, и егда́ се́яше, о́во паде́ при пути́, и попра́но бысть, и пти́цы небе́сныя позоба́ша е́.</p>  <p>А друго́е паде́ на ка́мени, и прозя́б у́сше, зане́ не име́яше вла́ги.</p>  <p>И друго́е паде́ посреде́ те́рния, и возрасте́ те́рние, и подави́ е́.</p>  <p>Друго́е же паде́ на земли́ бла́зе, и прозя́б сотвори́ плод стори́цею. Сия́ глаго́ля, возгласи́: име́яй у́ши слы́шати, да слы́шит.</p>  <p>Вопроша́ху же Его́ ученицы́ Его́, глаго́люще: что есть при́тча сия́?</p>  <p>Он же рече́: вам есть дано́ ве́дати та́йны Ца́рствия Бо́жия, про́чим же в при́тчах, да ви́дяще не ви́дят и слы́шаще не разуме́ют.</p>  <p>Есть же сия́ при́тча: се́мя есть сло́во Бо́жие.</p>  <p>А и́же при пути́, суть слы́шащии, пото́м же прихо́дит диа́вол и взе́млет сло́во от се́рдца их, да не ве́ровавше спасу́тся,</p>  <p>А и́же на ка́мени, и́же егда́ услы́шат, с ра́достию прие́млют сло́во, и си́и ко́рене не и́мут, и́же во вре́мя ве́руют, и во вре́мя напа́сти отпа́дают.</p>  <p>А е́же в те́рнии па́дшее, си́и суть слы́шавшии, и от печа́ли и бога́тства и сластьми́ жите́йскими ходя́ще подавля́ются, и не сверша́ют плода́.</p>  <p>А и́же на до́брей земли́, си́и суть, и́же до́брым се́рдцем и благи́м слы́шавше сло́во, держа́т и плод творя́т в терпе́нии. Сия́ глаго́ля, возгласи́: име́яй у́ши слы́шати, да слы́шит.</p>  <p>Никто́же у́бо свети́льника вжег, покрыва́ет его́ сосу́дом, или́ под одр подлага́ет, но на све́щник возлага́ет, да входя́щии ви́дят свет.</p>  <p>Несть бо та́йно, е́же не явле́но бу́дет, ниже́ утае́но, е́же не позна́ется и в явле́ние прии́дет.</p>  <p>Блюди́теся у́бо, ка́ко слы́шите, и́же бо и́мать, да́стся ему́, и и́же а́ще не и́мать, и е́же мни́тся име́я, во́змется от него́.</p>  <p>Приидо́ша же к Нему́ Ма́ти и бра́тия Его́, и не можа́ху бесе́довати к Нему́ наро́да ра́ди.</p>  <p>И возвести́ша Ему́, глаго́люще: Ма́ти Твоя́ и бра́тия Твоя́ вне стоя́т, ви́дети Тя хотя́ще.</p>  <p>Он же отвеща́в рече́ к ним: ма́ти Моя́ и бра́тия Моя́ си́и суть, слы́шащии сло́во Бо́жие, и творя́ще е́.</p>  <p>И бысть во еди́н от дни́й, Той вле́зе в кора́бль и ученицы́ Его́, и рече́ к ним: пре́йдем на он пол е́зера. И поидо́ша.</p>  <p>Иду́щим же им, у́спе. И сни́де бу́ря ве́треная в е́зеро, и скончава́хуся и в беде́ бе́ху.</p>  <p>И присту́пльше воздвиго́ша Его́, глаго́люще: Наста́вниче, Наста́вниче, погиба́ем. Он же воста́в запрети́ ве́тру и волне́нию водно́му, и улего́ста, и бысть тишина́.</p>  <p>Рече́ же им: где есть ве́ра ва́ша? Убоя́вшеся же чуди́шася, глаго́люще друг ко дру́гу: кто у́бо Сей есть, я́ко и ве́тром повелева́ет и воде́, и послу́шают Его́?</p>  <p>И преидо́ша во страну́ Гадари́нску, я́же есть об он пол Галиле́и.</p>  <p>Изше́дшу же Ему́ на зе́млю, сре́те Его́ муж не́кий от гра́да, и́же имя́ше бе́сы от лет мно́гих, и в ри́зу не облача́шеся, и во хра́ме не живя́ше, но во гробе́х.</p>  <p>Узре́в же Иису́са и возопи́в, припаде́ к Нему́, и гла́сом ве́лиим рече́: что мне и Тебе́, Иису́се Сы́не Бо́га Вы́шняго? Молю́ся Ти, не му́чи мене́.</p>  <p>Повеле́ у́бо ду́хови нечи́стому изы́ти от челове́ка, от мног бо лет восхища́ше его́, и вяза́ху его́ у́зы желе́зны и пу́ты, стрегу́ще его́, и растерза́я у́зы, гони́мь быва́ше бе́сом сквозе́ пусты́ни.</p>  <p>Вопроси́ же его́ Иису́с, глаго́ля: что ти есть и́мя? Он же рече́: легео́н, я́ко бе́си мно́зи внидо́ша вонь.</p>  <p>И моля́ху Его́, да не повели́т им в бе́здну ити́.</p>  <p>Бе же ту ста́до свине́й мно́го пасо́мо в горе́, и моля́ху Его́, да повели́т им в ты вни́ти. И повеле́ им.</p>  <p>Изше́дше же бе́си от челове́ка, внидо́ша во свиния́, и устреми́ся ста́до по бре́гу в е́зеро, и истопе́.</p>  <p>Ви́девше же пасу́щии бы́вшее, бежа́ша, и возвести́ша во гра́де и в се́лех.</p>  <p>Изыдо́ша же ви́дети бы́вшее, и приидо́ша ко Иису́сови и обрето́ша челове́ка седя́ща, из него́же бе́си изыдо́ша, оболче́на и смы́сляща, при ногу́ Иису́сову, и убоя́шася.</p>  <p>Возвести́ша же им ви́девшии, ка́ко спасе́ся беснова́вый.</p>  <p>И моли́ Его́ весь наро́д страны́ Гадари́нския отити́ от них, я́ко стра́хом ве́лиим одержи́ми бе́ху. Он же влез в кора́бль, возврати́ся.</p>  <p>Моля́шеся же Ему́ муж, из него́же изыдо́ша бе́си, дабы́ с Ним был. Отпусти́ же его́ Иису́с, глаго́ля:</p>  <p>Возврати́ся в дом твой и пове́дай, ели́ка ти сотвори́ Бог. И и́де, по всему́ гра́ду пропове́дая, ели́ка сотвори́ ему́ Иису́с.</p>  <p>Бысть же егда́ возврати́ся Иису́с, прия́т Его́ наро́д: бе́ху бо вси ча́юще Его́.</p>  <p>И се, прии́де муж, ему́же и́мя Иаи́р, и той князь со́нмищу бе, и пад при ногу́ Иису́сову, моля́ше Его́ вни́ти в дом свой,</p>  <p>Я́ко дщи единоро́дна бе ему́, я́ко лет двоюна́десяте, и та умира́ше. Егда́ же идя́ше, наро́ди угнета́ху Его́.</p>  <p>И жена́ су́щи в точе́нии кро́ве от двоюна́десяте ле́ту, я́же враче́м изда́вши все име́ние, и не возмо́же ни от еди́наго исцеле́ти,</p>  <p>И присту́пльши созади́, косну́ся кра́я риз Его́, и а́бие ста ток кро́ве ея́.</p>  <p>И рече́ Иису́с: кто есть косну́выйся Мне? Отмета́ющимся же всем, рече́ Петр и и́же с Ним: Наста́вниче, наро́ди одержа́т Тя и гнету́т, и глаго́леши: кто есть косну́выйся Мне?</p>  <p>Иису́с же рече́: прикосну́ся Мне не́кто, Аз бо чух си́лу изше́дшую из Мене́.</p>  <p>Ви́девши же жена́, я́ко не утаи́ся, трепе́щущи прии́де, и па́дши пред Ним, за ню́же вину́ прикосну́ся Ему́, пове́да Ему́ пред все́ми людьми́, и я́ко исцеле́ а́бие.</p>  <p>Он же рече́ ей: дерза́й дщи, ве́ра твоя́ спасе́ тя, иди́ в ми́ре.</p>  <p>Еще́ Ему́ глаго́лющу, прии́де не́кий от архисинаго́га, глаго́ля ему́, я́ко у́мре дщи твоя́, не дви́жи Учи́теля.</p>  <p>Иису́с же слы́шав отвеща́ ему́, глаго́ля: не бо́йся, то́кмо ве́руй, и спасе́на бу́дет.</p>  <p>Прише́д же в дом, не оста́ви ни еди́наго вни́ти, то́кмо Петра́ и Иоа́нна и Иа́кова, и отца́ отрокови́цы, и ма́тере.</p>  <p>Пла́кахуся же вси и рыда́ху ея́. Он же рече́: не пла́читеся, не у́мре бо, но спит.</p>  <p>И руга́хуся Ему́, ве́дяще, я́ко у́мре.</p>  <p>Он же изгна́в вон всех, и ем за ру́ку ея́, возгласи́, глаго́ля: отрокови́це, воста́ни.</p>  <p>И возврати́ся дух ея́, и воскре́се а́бие, и повеле́ да́ти ей я́сти.</p>  <p>И диви́стася роди́теля ея́. Он же повеле́ и́ма никому́же пове́дати бы́вшее.</p></div>
  <div class="glava" id="glava-9" style="display: none;"><h1>От Луки́, глава 9</h1>  <p>Созва́в же обана́десяте, даде́ им си́лу и власть на вся бе́сы, и неду́ги цели́ти.</p>  <p>И посла́ их пропове́дати Ца́рствие Бо́жие и исцели́ти боля́щия.</p>  <p>И рече́ к ним: ничесо́же возьми́те на путь, ни жезла́, ни пи́ры, ни хле́ба, ни сребра́, ни по двема́ ри́зама име́ти.</p>  <p>И во́ньже дом вни́дете, ту пребыва́йте, и отту́ду исходи́те.</p>  <p>И ели́цы а́ще не прие́млют вас, исходя́ще от гра́да того́, и прах от ног ва́ших оттряси́те, во свиде́тельство на ня.</p>  <p>Исходя́ще же прохожда́ху сквозе́ ве́си, благовеству́юще и исцеля́юще всю́ду.</p>  <p>Слы́шав И́род четвертовла́стник о Иису́се быва́ющая от Него́ вся и недоумева́шеся, зане́ глаго́лемо бе от не́ких, я́ко Иоа́нн воста́ от ме́ртвых,</p>  <p>От ине́х же, я́ко Илиа́ яви́ся, от други́х же, я́ко проро́к еди́н от дре́вних воскре́се.</p>  <p>И рече́ И́род: Иоа́нна аз усе́кнух, кто же есть Сей, о Не́мже аз слы́шу такова́я? И иска́ше ви́дети Его́.</p>  <p>И возвра́щшеся Апо́столи пове́даша Ему́, ели́ка сотвори́ша, и пои́м их, оты́де еди́н {осо́бь}на ме́сто пу́сто гра́да, нарица́емаго Вифсаи́да.</p>  <p>Народи́ же разуме́вше, по Нем идо́ша, и прие́м их, глаго́лаше им о Ца́рствии Бо́жии и тре́бующия исцеле́ния целя́ше.</p>  <p>День же нача́т прекланя́тися. Присту́пльше же обана́десяте реко́ша Ему́: отпусти́ наро́д, да ше́дше во окре́стныя ве́си и се́ла вита́ют и обря́щут бра́шно, я́ко зде в пу́сте ме́сте есмы́.</p>  <p>Рече́ же к ним: дади́те им вы я́сти. Они́ же ре́ша: несть у нас вя́щше, то́кмо пять хлеб и ры́бе две, а́ще у́бо не ше́дше мы ку́пим во вся лю́ди сия́ бра́шна.</p>  <p>Бе́ху бо муже́й я́ко пять ты́сящ. Рече́ же ко ученико́м Свои́м: посади́те их на ку́пы по пяти́десят.</p>  <p>И сотвори́ша та́ко, и посади́ша их вся.</p>  <p>Прии́м же пять хлеб и о́бе ры́бе, воззре́в на не́бо, благослови́ их, и сломи́, и дая́ше ученико́м предложи́ти наро́ду.</p>  <p>И ядо́ша, и насы́тишася вси, и взя́ша избы́вшия им укру́хи ко́шя двана́десяте.</p>  <p>И бысть егда́ моля́шеся еди́н, с Ним бе́ху ученицы́, и вопроси́ их, глаго́ля: кого́ Мя глаго́лют наро́ди бы́ти?</p>  <p>Они́ же отвеща́вше ре́ша: Иоа́нна Крести́теля, ини́и же Илию́, друзи́и же, я́ко проро́к не́кий от дре́вних воскре́се.</p>  <p>Рече́ же им: вы же кого́ Мя глаго́лете бы́ти? Отвеща́в же Петр рече́: Христа́ Бо́жия.</p>  <p>Он же запре́щь им, повеле́ никому́же глаго́лати сего́,</p>  <p>Рек, я́ко подоба́ет Сы́ну Челове́ческому мно́го пострада́ти, и искуше́ну {отве́ржену}бы́ти от ста́рец и архиере́й и кни́жник, и убие́ну бы́ти, и в тре́тий день воста́ти.</p>  <p>Глаго́лаше же ко всем: а́ще кто хо́щет по Мне ити́, да отве́ржется себе́, и во́змет крест свой, и после́дует Ми.</p>  <p>И́же бо а́ще хо́щет ду́шу свою́ спасти́, погуби́т ю́, а и́же погуби́т ду́шу свою́ Мене́ ра́ди, сей спасе́т ю́.</p>  <p>Что бо по́льзует челове́к приобре́т міръ весь, себе́ же погуби́в или́ отщети́в?</p>  <p>И́же бо а́ще постыди́тся Мене́ и Мои́х слове́с, сего́ Сын Челове́ческий постыди́тся, егда́ прии́дет во сла́ве Свое́й и О́тчей и святы́х А́нгел.</p>  <p>Глаго́лю же вам вои́стинну: суть не́цыи от зде стоя́щих, и́же не и́мут вкуси́ти сме́рти, до́ндеже ви́дят Ца́рствие Бо́жие.</p>  <p>Бысть же по словесе́х сих я́ко дний осмь, и пое́м Иису́с Петра́, и Иоа́нна, и Иа́кова, взы́де на гору́ помоли́тися.</p>  <p>И бысть, егда́ моля́шеся, виде́ние лица́ Его́ и́но, и одея́ние Его́ бело́ блиста́яся.</p>  <p>И се му́жа два с Ним глаго́люща, я́же бе́ста Моисе́й и Илиа́,</p>  <p>Я́вльшася во сла́ве, глаго́ласта же исхо́д Его́, и́же хотя́ше сконча́ти во Иерусали́ме.</p>  <p>Петр же, и су́щии с ним, бя́ху отягче́ни сном, убу́ждшеся же ви́деша сла́ву Его́, и о́ба му́жа стоя́ща с Ним.</p>  <p>И бысть, егда́ разлучи́стася от Него́, рече́ Петр ко Иису́су: Наста́вниче, добро́ есть нам зде бы́ти, и сотвори́м се́ни три, еди́ну Тебе́, и еди́ну Моисе́ови, и еди́ну Илии́, не ве́дый, е́же глаго́лаше.</p>  <p>Се же ему́ глаго́лющу, бысть о́блак, и осени́ их, убоя́шася же, вше́дшим им во о́блак.</p>  <p>И глас бысть из о́блака, глаго́ля: Сей есть Сын Мой Возлю́бленный, Того́ послу́шайте.</p>  <p>И егда́ бысть глас, обре́теся Иису́с еди́н, и ти́и умолча́ша, и никому́же возвести́ша в ты́я дни ничесо́же от тех, я́же ви́деша.</p>  <p>Бысть же в про́чий день, сше́дшим им с горы́, сре́те Его́ наро́д мног.</p>  <p>И се муж из наро́да возопи́, глаго́ля: Учи́телю, молю́ Ти ся, при́зри на сы́на моего́, я́ко единоро́ден ми есть,</p>  <p>И се дух е́млет его́, и внеза́пу вопие́т, и пружа́ется {терза́ет его́}с пе́нами, и едва́ отхо́дит от него́, сокруша́я его́,</p>  <p>И моли́хся ученико́м Твои́м, да иждену́т его́, и не возмого́ша.</p>  <p>Отвеща́в же Иису́с рече́: о, ро́де неве́рный и развраще́нный, доко́ле бу́ду в вас и терплю́ вы? Приведи́ Ми сы́на твоего́ се́мо.</p>  <p>Еще́ же гряду́щу ему́, пове́рже его́ бес и стрясе́. Запрети́ же Иису́с ду́хови нечи́стому, и исцели́ о́трока, и вдаде́ его́ отцу́ его́.</p>  <p>Дивля́хуся же вси о вели́чии Бо́жии. Всем же чудя́щимся о всех, я́же творя́ше Иису́с, рече́ ко ученико́м свои́м:</p>  <p>Вложи́те вы во у́ши ва́ши словеса́ сия́: Сын бо Челове́ческий и́мать преда́тися в ру́це челове́честе.</p>  <p>Они́ же не разуме́ша глаго́ла сего́, бе бо прикрове́н от них, да не ощутя́т его́, и боя́хуся вопроси́ти Его́ о глаго́ле сем.</p>  <p>Вни́де же помышле́ние в них, кто их вя́щший бы был.</p>  <p>Иису́с же ве́дый помышле́ние серде́ц их, прие́м отроча́, поста́ви е́ у Себе́</p>  <p>И рече́ им: и́же а́ще прии́мет сие́ отроча́ во и́мя Мое́, Мене́ прие́млет, и и́же а́ще Мене́ прие́млет, прие́млет Посла́вшаго Мя, и́же бо ме́ньший есть в вас, сей есть вели́к.</p>  <p>Отвеща́в же Иоа́нн рече́: Наста́вниче, ви́дехом не́коего о и́мени Твое́м изгоня́ща бе́сы, и возбрани́хом ему́, я́ко вслед не хо́дит с на́ми.</p>  <p>И рече́ к нему́ Иису́с: не брани́те, и́же бо несть на вы, по вас есть.</p>  <p>Бысть же егда́ скончава́хуся дни́е восхожде́нию Его́, и Той утверди́ лице́ Свое́ ити́ во Иерусали́м.</p>  <p>И посла́ ве́стники пред лице́м Свои́м, и изше́дше внидо́ша в весь Самаря́нску, я́ко да угото́вят Ему́.</p>  <p>И не прия́ша Его́, я́ко лице́ Его́ бе гряды́й во Иерусали́м.</p>  <p>Ви́девша же ученика́ Его́ Иа́ков и Иоа́нн, ре́ста: Го́споди, хо́щеши ли, рече́ма, да огнь сни́дет с небесе́ и потреби́т их, я́коже и Илиа́ сотвори́?</p>  <p>Обра́щься же запрети́ и́ма, и рече́: не ве́ста, ко́его ду́ха еста́ вы.</p>  <p>Сын бо Челове́ческий не прии́де душ челове́ческих погуби́ти, но спасти́. И идо́ша во и́ну весь.</p>  <p>Бысть же иду́щим им по пути́, рече́ не́кий к Нему́: иду́ по Тебе́, а́може а́ще и́деши, Го́споди.</p>  <p>И рече́ ему́ Иису́с: ли́си я́звины и́мут, и пти́цы небе́сныя гне́зда, Сын же Челове́ческий не и́мать где главу́ подклони́ти.</p>  <p>Рече́ же ко друго́му: ходи́ вслед Мене́. Он же рече́: Го́споди, повели́ ми, да шед пре́жде погребсти́ отца́ моего́.</p>  <p>Рече́ же ему́ Иису́с: оста́ви ме́ртвыя погребсти́ своя́ мертвецы́, ты же шед возвеща́й Ца́рствие Бо́жие.</p>  <p>Рече́ же и други́й: иду́ по Тебе́, Го́споди, пре́жде же повели́ ми отвеща́ти ми ся, и́же суть {попрости́тися с су́щими}в дому́ мое́м.</p>  <p>Рече́ же к нему́ Иису́с: никто́же возло́ж ру́ку свою́ на ра́ло и зря вспять, упра́влен есть в Ца́рствии Бо́жии.</p>
  <h1>От Луки́, глава 10</h1>  <p>По сих, яви́ Госпо́дь и ине́х се́дмьдесят учени́к Свои́х, и посла́ их по двема́ пред лице́м Свои́м во всяк град и ме́сто, а́може хотя́ше Сам ити́.</p>  <p>Глаго́лаше же к ним: жа́тва у́бо мно́га, де́лателей же ма́ло, моли́теся у́бо Господи́ну жа́тве, да изведе́т де́латели на жа́тву Свою́.</p>  <p>Иди́те, се Аз посыла́ю вы я́ко а́гнцы посреде́ волко́в.</p>  <p>Не носи́те влага́лища, ни пи́ры, ни сапоги́, и ни кого́же на пути́ целу́йте.</p>  <p>Во́ньже а́ще дом вни́дете, пе́рвее глаго́лите: мир до́му сему́.</p>  <p>И а́ще у́бо бу́дет ту сын ми́ра, почи́ет на нем мир ваш, а́ще ли же ни, к вам возврати́тся.</p>  <p>В том же дому́ пребыва́йте, я́дуще и пию́ще, я́же суть у них, досто́ин бо есть де́латель мзды своея́. Не преходи́те из до́му в дом.</p>  <p>И во́ньже а́ще град вхо́дите, и прие́млют вы, яди́те предлага́емая вам.</p>  <p>И исцели́те неду́жныя, и́же суть в нем, и глаго́лите им: прибли́жися на вы Ца́рствие Бо́жие.</p>  <p>И во́ньже а́ще град вхо́дите, и не прие́млют вас, изше́дше на распу́тия его́, рцы́те:</p>  <p>И прах, приле́пший нам от гра́да ва́шего, оттряса́ем вам. Оба́че сие́ ве́дите, я́ко прибли́жися на вы Ца́рствие Бо́жие.</p>  <p>Глаго́лю вам, я́ко Содо́мляном в день той отра́днее бу́дет, не́же гра́ду тому́.</p>  <p>Го́ре тебе́, Хорази́не, го́ре тебе́, Вифсаи́до, я́ко а́ще в Ти́ре и Сидо́не бы́ша си́лы бы́ли бы́вшия в ва́ю, {вас}дре́вле у́бо во вре́тищи и пе́пеле седя́ще пока́ялися бы́ша.</p>  <p>Оба́че Ти́ру и Сидо́ну отра́днее бу́дет на суде́, не́же ва́ма.</p>  <p>И ты, Капернау́ме, и́же до небе́с вознесы́йся, до а́да низведе́шися.</p>  <p>Слу́шаяй вас, Мене́ слу́шает, и отмета́яйся вас, Мене́ отмета́ется, отмета́яйся же Мене́, отмета́ется Посла́вшаго Мя.</p>  <p>Возврати́шася же се́дмьдесят с ра́достию, глаго́люще: Го́споди, и бе́си повину́ются нам о и́мени Твое́м.</p>  <p>Рече́ же им: ви́дех сатану́ я́ко мо́лнию с небесе́ спа́дша.</p>  <p>Се, даю́ вам власть наступа́ти на змию́ и на скорпи́ю и на всю си́лу вра́жию, и ничесо́же вас вреди́т.</p>  <p>Оба́че о сем не ра́дуйтеся, я́ко ду́си вам повину́ются, ра́дуйтеся же, я́ко имена́ ва́ша напи́сана суть на небесе́х.</p>  <p>В той час возра́довася ду́хом Иису́с и рече́: испове́даю Ти ся, О́тче, Го́споди небесе́ и земли́, я́ко утаи́л еси́ сия́ от прему́дрых и разу́мных, и откры́л еси́ та младе́нцем, ей, О́тче, я́ко та́ко бысть благоволе́ние пред Тобо́ю.</p>  <p>И обра́щься ко ученико́м, рече́: вся Мне предана́ бы́ша от Отца́ Моего́, и никто́же весть, кто есть Сын, то́кмо Оте́ц, и кто есть Оте́ц, то́кмо Сын, и ему́же а́ще хо́щет Сын откры́ти.</p>  <p>И обра́щься ко ученико́м, еди́н {наедине́}рече́: блаже́ни о́чи ви́дящии, я́же ви́дите.</p>  <p>Глаго́лю бо вам, я́ко мно́зи проро́цы и ца́рие восхоте́ша ви́дети, я́же вы ви́дите, и не ви́деша, и слы́шати, я́же слы́шите, и не слы́шаша.</p>  <p>И се зако́нник не́кий приступи́ ко Иису́су, искуша́я Его́ и глаго́ля: Учи́телю, что сотвори́в, живо́т ве́чный насле́дую?</p>  <p>Он же рече́ к нему́: в зако́не что пи́сано есть? Ка́ко чте́ши?</p>  <p>Он же отвеща́в рече́: возлю́биши Го́спода Бо́га твоего́ от всего́ се́рдца твоего́, и от всея́ души́ твоея́, и все́ю кре́постию твое́ю, и всем помышле́нием твои́м, и бли́жняго своего́ я́ко сам себе́.</p>  <p>Рече́ же ему́: пра́во отвеща́ еси́, сие́ сотвори́, и жив бу́деши.</p>  <p>Он же хотя́ оправди́тися сам, рече́ ко Иису́су: и кто есть бли́жний мой?</p>  <p>Отвеща́в же Иису́с рече́: челове́к не́кий схожда́ше от Иерусали́ма во Иерихо́н, и в разбо́йники впаде́, и́же совле́кше его́, и я́звы возло́жше отыдо́ша, оста́вльшее́ле жи́ва су́ща.</p>  <p>По слу́чаю же свяще́нник не́кий схожда́ше путе́м тем, и ви́дев его́, мимои́де.</p>  <p>Та́кожде же и леви́т, быв на том ме́сте, прише́д и ви́дев, мимои́де.</p>  <p>Самаряни́н же не́кто гряды́й, прии́де над него́, и ви́дев его́, милосе́рдова,</p>  <p>И присту́пль обвяза́ стру́пы его́, возлива́я ма́сло и вино́. Всади́в же его́ на свой скот, приведе́ его́ в гости́нницу и прилежа́ ему́.</p>  <p>И нау́трия изше́д, изе́м два сре́бреника, даде́ гости́ннику и рече́ ему́: прилежи́ ему́, и е́же а́ще прииждиве́ши, аз егда́ возвращу́ся, возда́м ти.</p>  <p>Кто у́бо от тех трие́х бли́жний мни́ттися бы́ти впа́дшему в разбо́йники?</p>  <p>Он же рече́: сотвори́вый ми́лость с ним. Рече́ же ему́ Иису́с: иди́, и ты твори́ та́кожде.</p>  <p>Бысть же ходя́щим им, и Сам вни́де в весь не́кую: жена́ же не́кая и́менем Ма́рфа прия́т Его́ в дом свой.</p>  <p>И сестра́ ей бе нарица́емая Мари́а, я́же и се́дши при ногу́ Иису́сову, слы́шаше сло́во Его́.</p>  <p>Ма́рфа же мо́лвяше о мно́зе слу́жбе, ста́вши же рече́: Го́споди, не бреже́ши ли, я́ко сестра́ моя́ еди́ну мя оста́ви служи́ти; рцы у́бо ей, да ми помо́жет.</p>  <p>Отвеща́в же Иису́с, рече́ ей: Ма́рфо, Ма́рфо, пече́шися и мо́лвиши о мно́зе.</p>  <p>Еди́но же есть на потре́бу. Мари́а же благу́ю часть избра́, я́же не оты́мется от нея́.</p></div>
  <div class="glava" id="glava-11" style="display: none;"><h1>От Луки́, глава 11</h1>  <p>И бысть внегда́ бы́ти Иису́су на ме́сте не́коем моля́щуся, и я́ко преста́, рече́ не́кий от учени́к Его́ к Нему́: Го́споди, научи́ ны моли́тися, я́коже и Иоа́нн научи́ ученики́ своя́.</p>  <p>Рече́ же им: егда́ моли́теся, глаго́лите: О́тче наш, и́же на небесе́х, да святи́тся и́мя Твое́, да прии́дет Ца́рствие Твое́, да бу́дет во́ля Твоя́, я́ко на небеси́, и на земли́,</p>  <p>Хлеб наш насу́щный подава́й нам на всяк день.</p>  <p>И оста́ви нам грехи́ на́ша, и́бо и са́ми оставля́ем вся́кому должнику́ на́шему, и не введи́ нас во искуше́ние, но изба́ви нас от лука́ваго.</p>  <p>И рече́ к ним: кто от вас и́мать дру́га, и и́дет к нему́ в полу́нощи, и рече́т ему́: дру́же, даждь ми взаи́м три хле́бы.</p>  <p>Поне́же друг прии́де с пути́ ко мне, и не и́мам чесо́ предложи́ти ему́.</p>  <p>И той извну́трь отвеща́в рече́т: не твори́ ми труды́, уже́ две́ри затворе́ны суть, и де́ти моя́ со мно́ю на ло́жи суть, и не могу́ воста́в да́ти тебе́.</p>  <p>Глаго́лю же вам: а́ще и не даст ему́ воста́в, зане́ есть друг ему́, но за безо́чьство {неотступность}его́, воста́в даст ему́, ели́ка тре́бует.</p>  <p>И Аз вам глаго́лю: проси́те, и да́стся вам, ищи́те, и обря́щете, толцы́те, и отве́рзется вам.</p>  <p>Всяк бо прося́й прие́млет, и ищя́й обрета́ет, и толку́щему отве́рзется.</p>  <p>Кото́раго же вас отца́ воспро́сит сын хле́ба, еда́ ка́мень пода́ст ему́? Или́ ры́бы, еда́ в ры́бы ме́сто змию́ пода́ст ему́?</p>  <p>Или́ а́ще про́сит яица́, еда́ пода́ст ему́ скорпи́ю?</p>  <p>А́ще у́бо вы зли су́ще, уме́ете дая́ния бла́га дая́ти ча́дом ва́шим, ко́льми па́че Оте́ц, и́же с небесе́, даст Ду́х Свят прося́щим у Него́.</p>  <p>И бе изгоня́ бе́са, и той бе нем, бысть же бе́су изше́дшу, проглаго́ла немы́й, и диви́шася наро́ди.</p>  <p>Не́цыи же от них ре́ша: о веельзеву́ле кня́зе бесо́встем изго́нит бе́сы.</p>  <p>Друзи́и же искуша́юще, зна́мения от Него́ иска́ху с небесе́.</p>  <p>Он же ве́дый помышле́ния их, рече́ им: вся́ко ца́рство са́мо в себе́ разделя́яся, запусте́ет, и дом на дом, па́дает.</p>  <p>А́ще же и сатана́ сам в себе́ раздели́ся, ка́ко ста́нет ца́рство его́, я́коже глаго́лете, о веельзеву́ле изгоня́ща Мя бе́сы.</p>  <p>А́ще же Аз о веельзеву́ле изгоню́ бе́сы, сы́нове ва́ши о ком изго́нят? Сего́ ра́ди ти́и бу́дут вам судии́.</p>  <p>А́ще ли же о пе́рсте Бо́жии изгоню́ бе́сы, у́бо пости́же на вас Ца́рствие Бо́жие.</p>  <p>Егда́ кре́пкий вооружи́вся храни́т свой двор, во смире́нии {в ми́ре}суть име́ния его́.</p>  <p>Егда́ же кре́плей его́ наше́д победи́т его́, все ору́жие его́ во́змет, на не́же упова́ше, и коры́сть его́ раздае́т.</p>  <p>И́же несть со Мно́ю, на Мя есть, и и́же не собира́ет со Мно́ю, расточа́ет.</p>  <p>Егда́ же нечи́стый дух изы́дет от челове́ка, прехо́дит сквозе́ безво́дная ме́ста, ищя́ поко́я, и не обрета́я, глаго́лет: возвращу́ся в дом мой, отню́дуже изыдо́х.</p>  <p>И прише́д обря́щет и помете́н и украше́н,</p>  <p>Тогда́ и́дет и по́ймет седмь други́х духо́в го́рших себе́, и вше́дше живу́т ту, и быва́ют после́дняя челове́ку тому́ го́рша пе́рвых.</p>  <p>Бысть же егда́ глаго́лаше сия́, воздви́гши не́кая жена́ глас от наро́да, рече́ Ему́: блаже́но чре́во носи́вшее Тя, и сосца́, я́же еси́ ссал.</p>  <p>Он же рече́: те́мже у́бо блаже́ни слы́шащии сло́во Бо́жие, и храня́ще е́.</p>  <p>Наро́дом же собира́ющимся, нача́т глаго́лати: род сей лука́в есть, зна́мения и́щет, и зна́мение не да́стся ему́, то́кмо зна́мение Ио́ны проро́ка.</p>  <p>Я́коже бо бысть Ио́на зна́мение Ниневи́том, та́ко бу́дет и Сын Челове́ческий ро́ду сему́.</p>  <p>Цари́ца ю́жская воста́нет на суд с му́жи ро́да сего́, и осу́дит их, я́ко прии́де от коне́ц земли́ слы́шати прему́дрость Соломо́нову, и се мно́жае Соломо́на зде.</p>  <p>Му́жие Ниневи́тстии воста́нут на суд с ро́дом сим и осу́дят и я́ко пока́яшася про́поведию Ио́ниною, и се мно́жае Ио́ны зде.</p>  <p>Никто́же у́бо свети́льника вжег, в скро́ве полага́ет, ни под спу́дом, но на све́щнице, да входя́щии свет ви́дят.</p>  <p>Свети́льник телу есть о́ко, егда́ у́бо о́ко твое́ про́сто бу́дет, все те́ло твое́ све́тло бу́дет, егда́ же лука́во бу́дет, и те́ло твое́ те́мно.</p>  <p>Блюди́ у́бо, еда́ свет, и́же в тебе́, тма есть.</p>  <p>А́ще бо те́ло твое́ все све́тло, не имы́й не́кия ча́сти те́мны, бу́дет све́тло все я́коже егда́ свети́льник блиста́нием просвеща́ет тя.</p>  <p>Егда́ же глаго́лаше, моля́ше Его́ фарисе́й не́кий, да обе́дует у него́, вшед же возлеже́.</p>  <p>Фарисе́й же ви́дев диви́ся, я́ко не пре́жде крести́ся {не пе́рвее умы́ся}пе́рвее обе́да.</p>  <p>Рече́ же Госпо́дь к нему́: ны́не вы, фарисе́е, вне́шняя сткля́ницы и блю́да очища́ете, вну́треннее же ва́ше по́лно грабле́ния есть и лука́вства.</p>  <p>Безу́мнии, не И́же ли сотвори́ вне́шнее, и вну́треннее сотвори́л есть?</p>  <p>Оба́че от су́щих дади́те ми́лостыню, и се вся чи́ста вам бу́дут.</p>  <p>Но го́ре вам фарисе́ом, я́ко одеся́тствуете от мя́твы и пига́на и вся́каго зе́лия, и мимохо́дите суд и любве́ Бо́жию, сия́ подоба́ше сотвори́ти, и о́нех не оставля́ти.</p>  <p>Го́ре вам фарисе́ом, я́ко лю́бите председа́ния на со́нмищах и целова́ния на то́ржищех.</p>  <p>Го́ре вам, кни́жницы и фарисе́е, лицеме́ри, я́ко есте́ я́ко гро́би неве́доми, и челове́цы ходя́щии верху́ не ве́дят.</p>  <p>Отвеща́в же не́кий от зако́нник рече́ Ему́: Учи́телю, сия́ глаго́ля и нам досажда́еши.</p>  <p>Он же рече́: и вам зако́нником го́ре, я́ко накла́даете на челове́ки бремена́ не удо́бь носи́ма, и са́ми еди́нем пе́рстом ва́шим не прикаса́етеся бремене́м.</p>  <p>Го́ре вам, я́ко зи́ждете гро́бы проро́к, отцы́ же ва́ши изби́ша их.</p>  <p>У́бо свиде́тельствуете и сблаговолите́ дело́м оте́ц ва́ших, я́ко ти́и у́бо изби́ша их, вы же зи́ждете их гро́бы.</p>  <p>Сего́ ра́ди и прему́дрость Бо́жия рече́: послю́ в них {к ним}проро́ки и Апо́столы, и от них убию́т и изжену́т.</p>  <p>Да взы́щется кровь всех проро́к, пролива́емая от сложе́ния міра, от ро́да сего́.</p>  <p>От кро́ве А́веля да́же до кро́ве Заха́рии, поги́бшаго между́ олтаре́м и хра́мом. Ей, глаго́лю вам, взы́щется от ро́да сего́.</p>  <p>Го́ре вам зако́нником, я́ко взя́сте ключь разуме́ния, са́ми не внидо́сте, и входя́щим возбрани́сте.</p>  <p>Глаго́лющу же Ему́ сия́ к ним, нача́ша кни́жницы и фарисе́е бе́дне {зело́}гне́ватися Нань и преста́ти {вопроша́ти}Его́ о мно́зе,</p>  <p>Ла́юще Его́, {наве́тующе нань}и́щуще улови́ти не́что от уст Его́, да Нань возглаго́лют.</p>
  <h1>От Луки́, глава 12</h1>  <p>О ни́хже {ме́жду тем}собра́вшимся тмам наро́да, я́ко попира́ти друг дру́га, нача́т глаго́лати ученико́м Свои́м пе́рвее, внемли́те себе́ от ква́са фарисе́йска, е́же есть лицеме́рие.</p>  <p>Ничто́же покрове́но есть, е́же не откры́ется, и та́йно, е́же не разуме́ется.</p>  <p>Зане́, ели́ка во тме ре́сте, во све́те услы́шится, и е́же ко у́ху глаго́ласте во хра́мех, пропове́стся на кро́вех.</p>  <p>Глаго́лю же вам друго́м Свои́м: не убо́йтеся от убива́ющих те́ло и пото́м не могу́щих ли́шше что сотвори́ти.</p>  <p>Сказу́ю же вам, кого́ убо́йтеся, убо́йтеся иму́щаго власть по убие́нии воврещи́ в дебрь о́гненную, ей, глаго́лю вам, того́ убо́йтеся.</p>  <p>Не пять ли птиц цени́тся пе́нязема двема́? И ни еди́на от них несть забве́на пред Бо́гом.</p>  <p>Но и вла́си главы́ ва́шея вси изочте́ни суть. Не убо́йтеся у́бо, мно́зех птиц у́нши есте́ вы.</p>  <p>Глаго́лю же вам: всяк, и́же а́ще испове́сть Мя пред челове́ки, и Сын Челове́ческий испове́сть его́ пред А́нгелы Бо́жиими.</p>  <p>А отверги́йся Мене́ пред челове́ки отве́ржен бу́дет пред А́нгелы Бо́жиими.</p>  <p>И всяк и́же рече́т сло́во на Сы́на Челове́ческаго, оста́вится ему́, а на Свята́го Ду́ха ху́лившему не оста́вится.</p>  <p>Егда́ же приведу́т вы на собо́рища и вла́сти и влады́чества, не пецы́теся, ка́ко или́ что отвеща́ете, или́ что рече́те,</p>  <p>Святы́й бо Дух научи́т вы в той час, я́же подоба́ет рещи́.</p>  <p>Рече́ же Ему́ не́кий от наро́да: Учи́телю, рцы бра́ту моему́ раздели́ти со мно́ю достоя́ние.</p>  <p>Он же рече́ ему́: челове́че, кто Мя поста́ви судию́ или́ дели́теля над ва́ми?</p>  <p>Рече́ же к ним: блюди́те и храни́теся от лихои́мства, я́ко не от избы́тка {внегда́ избы́точествовати}кому́ живо́т его́ есть от име́ния его́.</p>  <p>Рече́ же при́тчу к ним, глаго́ля: челове́ку не́коему бога́ту угобзи́ся ни́ва.</p>  <p>И мы́сляше в себе́, глаго́ля: что сотворю́, я́ко не и́мам где собра́ти плодо́в мои́х?</p>  <p>И рече́: се сотворю́, разорю́ жи́тницы моя́, и бо́льшия сози́жду, и соберу́ ту вся жи́та моя́ и блага́я моя́.</p>  <p>И реку́ души́ мое́й: душе́, и́маши мно́га бла́га, лежа́ща на ле́та мно́га, почива́й, яждь, пий, весели́ся.</p>  <p>Рече́ же ему́ Бог: безу́мне, в сию́ нощь ду́шу твою́ истя́жут от тебе́, а я́же угото́вал еси́, кому́ бу́дут?</p>  <p>Та́ко собира́яй себе́, а не в Бо́га богате́я.</p>  <p>Рече́ же ко ученико́м Свои́м: сего́ ра́ди глаго́лю вам, не пецы́теся душе́ю ва́шею, что я́сте, ни те́лом, во что облече́теся.</p>  <p>Душа́ бо́льши есть пи́щи, и те́ло оде́жды.</p>  <p>Смотри́те вран, я́ко не се́ют, ни жнут, и́мже несть сокро́вища, ни жи́тницы, и Бог пита́ет их, кольми́ па́че вы есте́ лу́чши птиц?</p>  <p>Кто́ же от вас пеки́йся мо́жет приложи́ти во́зрасту своему́ ла́коть еди́н?</p>  <p>А́ще у́бо ни ма́ла чесо́ мо́жете, что о про́чих пече́теся?</p>  <p>Смотри́те кри́ны, ка́ко расту́т, не тружда́ются, ни пряду́т. Глаго́лю же вам, я́ко ни Соломо́н во всей сла́ве свое́й облече́ся, я́ко еди́н от сих.</p>  <p>А́ще же траву́, на селе́ днесь су́щу и у́тре в пещь вме́щему, Бог та́ко оде́ет, кольми́ па́че вас, малове́ри?</p>  <p>И вы не ищи́те, что я́сте, или́ что пие́те, и не возноси́теся.</p>  <p>Всех бо сих язы́цы міра сего́ и́щут, ваш же Оте́ц весть, я́ко тре́буете сих.</p>  <p>Оба́че ищи́те Ца́рствия Бо́жия, и сия́ вся приложа́тся вам.</p>  <p>Не бо́йся, ма́лое ста́до, я́ко благоизво́ли Оте́ц ваш да́ти вам Ца́рство.</p>  <p>Продади́те име́ния ва́ша и дади́те ми́лостыня. Сотвори́те себе́ влага́лища неветша́юща, сокро́вище неоскуде́емо на небесе́х, иде́же тать не приближа́ется, ни моль растлева́ет.</p>  <p>Иде́же бо есть сокро́вище ва́ше, ту и се́рдце ва́ше бу́дет.</p>  <p>Да бу́дут чресла́ ва́ша препоя́сана, и свети́льницы горя́щии,</p>  <p>И вы подо́бни челове́ком ча́ющим го́спода своего́, когда́ возврати́тся от брак, да прише́дшу и толкну́вшу, а́бие отве́рзут ему́.</p>  <p>Блаже́ни раби́ ти́и, и́хже прише́д госпо́дь обря́щет бдя́щя. Ами́нь глаго́лю вам, я́ко препоя́шется и посади́т их, и мину́в {приступи́в}послу́жит им.</p>  <p>И а́ще прии́дет во втору́ю стра́жу, лю́бо в тре́тию стра́жу прии́дет, и обря́щет их та́ко, блаже́ни суть раби́ ти́и.</p>  <p>Се же ве́дите, я́ко а́ще бы ве́дал господи́н хра́мины, в кий час тать прии́дет, бдел у́бо бы, и не бы дал подкопа́ти до́му своего́.</p>  <p>И вы у́бо бу́дите гото́ви, я́ко во́ньже час не мните́, Сын Челове́ческий прии́дет.</p>  <p>Рече́ же ему́ Пе́тр: Го́споди, к нам ли при́тчу сию́ глаго́леши, или́ ко всем?</p>  <p>Рече́ Госпо́дь: кто у́бо есть ве́рный строи́тель и му́дрый, его́же поста́вит госпо́дь над че́лядию свое́ю, дая́ти во вре́мя житоме́рие?</p>  <p>Блаже́н раб той, его́же прише́д госпо́дь его́ обря́щет творя́ща та́ко.</p>  <p>Вои́стинну глаго́лю вам, я́ко над всем име́нием свои́м поста́вит его́.</p>  <p>А́ще же рече́т раб той в се́рдцы свое́м: косни́т господи́н мой приити́, и на́чнет би́ти рабы́ и рабы́ни, я́сти же и пи́ти, и упива́тися.</p>  <p>Прии́дет господи́н раба́ того́ в день, во́ньже не ча́ет, и в час, во́ньже не весть, и проте́шет его́, и часть его́ с неве́рными положи́т.</p>  <p>Той же раб ве́девый во́лю господи́на своего́, и не угото́вав, ни сотвори́в по во́ли его́, бие́н бу́дет мно́го.</p>  <p>Неве́девый же, сотвори́в же досто́йная ра́нам, бие́н бу́дет ма́ло. Вся́кому же, ему́же дано́ бу́дет мно́го, мно́го взы́щется от него́, и ему́же преда́ша мно́жайше, мно́жайше про́сят {истя́жут}от него́.</p>  <p>Огня́ приидо́х воврещи́ на зе́млю, и что хощу́, а́ще уже́ возгоре́ся?</p>  <p>Креще́нием же и́мам крести́тися, и ка́ко удержу́ся, до́ндеже сконча́ются?</p>  <p>Мните́ ли, я́ко ми́ра приидо́х да́ти на зе́млю? Ни, глаго́лю вам, но разделе́ния.</p>  <p>Бу́дут бо отсе́ле пять во еди́ном дому́ разделе́ни, трие́ на два, и два на три.</p>  <p>Раздели́тся оте́ц на сы́на, и сын на отца́, ма́ти на дщерь, и дщи на ма́терь, свекры́ на неве́сту свою́, и неве́ста на свекро́вь свою́.</p>  <p>Глаго́лаше же и наро́дом: егда́ у́зрите о́блак восходя́щь от за́пада, а́бие глаго́лете: ту́ча гряде́т, и быва́ет та́ко.</p>  <p>И егда́ юг ве́ющь, глаго́лете: зной бу́дет, и быва́ет.</p>  <p>Лицеме́ри, лице́ не́бу и земли́ ве́сте искуша́ти, вре́мене же сего́ ка́ко не искуша́ете?</p>  <p>Что́ же и о себе́ не су́дите пра́ведное?</p>  <p>Егда́ бо гряде́ши с сопе́рником твои́м ко кня́зю, на пути́ даждь де́лание {потщи́ся}избы́ти от него́, да не ка́ко привлече́т тебе́ к судии́, и судия́ тя преда́ст слузе́, и слуга́ всади́т тя в темни́цу.</p>  <p>Глаго́лю тебе́: не изы́деши отту́ду, до́ндеже и после́днюю ме́дницу возда́си.</p></div>
  <div class="glava" id="glava-13" style="display: none;"><h1>От Луки́, глава 13</h1>  <p>Приидо́ша же не́цыи в то вре́мя, пове́дающе Ему́ о Галиле́ех, и́хже кровь Пила́т смеси́ с же́ртвами их.</p>  <p>И отвеща́в Иису́с рече́ им: мните́ ли, я́ко Галиле́ане си́и гре́шнейши па́че всех Галиле́ан бя́ху, я́ко та́ко пострада́ша?</p>  <p>Ни, глаго́лю вам, но а́ще не пока́етеся, вси та́кожде поги́бнете.</p>  <p>Или́ они́ осмьна́десяте, на ни́хже паде́ столп Силоа́мский и поби́ их, мните́ ли, я́ко ти́и до́лжнейши бя́ху па́че всех живу́щих во Иерусали́ме?</p>  <p>Ни, глаго́лю вам, но а́ще не пока́етеся, вси та́кожде поги́бнете.</p>  <p>Глаго́лаше же сию́ при́тчу: смоко́вницу имя́ше не́кий в виногра́де свое́м всаждену́, и прии́де ищя́ плода́ на ней, и не обре́те.</p>  <p>Рече́ же к винаре́ви: се тре́тие ле́то, отне́лиже прихожду́ ищя́ плода́ на смоко́внице сей, и не обрета́ю, посецы́ ю́ у́бо, вску́ю и зе́млю упражня́ет?</p>  <p>Он же отвеща́в рече́ ему́: го́споди, оста́ви ю́ и се ле́то, до́ндеже окопа́ю о́крест ея́ и осы́плю гно́ем.</p>  <p>И а́ще у́бо сотвори́т плод, а́ще ли же ни, во гряду́щее посече́ши ю́.</p>  <p>Бяше же учя́ на еди́ном от со́нмищ в суббо́ту.</p>  <p>И се жена́ бе иму́щи дух неду́жен лет осмьна́десять, и бе слука́ и не могу́щи восклони́тися отню́д.</p>  <p>Ви́дев же ю́ Иису́с, пригласи́ и рече́ ей: же́но, отпущена́ еси́ от неду́га твоего́.</p>  <p>И возложи́ на ню ру́це, и а́бие простре́ся и сла́вляше Бо́га.</p>  <p>Отвеща́в же старе́йшина собо́ру, негоду́я, зане́ в суббо́ту исцели́ ю́ Иису́с, глаго́лаше наро́ду: шесть дний есть, в ня́же досто́ит де́лати, в ты́я у́бо приходя́щецели́теся, а не в день суббо́тный.</p>  <p>Отвеща́в же у́бо ему́ Госпо́дь и рече́: лицеме́ре, ко́ждо вас в суббо́ту не отреша́ет ли своего́ вола́ или́ осла́ от я́слий, и вед напая́ет?</p>  <p>Сию́ же дщерь Авраа́млю су́щу, ю́же связа́ сатана́, се осмоена́десяте ле́то, не досто́яше ли разреши́тися ей от ю́зы сея́ в день суббо́тный?</p>  <p>И сия́ Ему́ глаго́лющу, стыдя́хуся вси противля́ющиися Ему́, и вси лю́дие ра́довахуся о всех сла́вных быва́ющих от Него́.</p>  <p>Глаго́лаше же: кому́ подо́бно есть Ца́рствие Бо́жие? И кому́ уподо́блю е́?</p>  <p>Подо́бно есть зе́рну гору́шну, е́же прие́м челове́к вве́рже в вертогра́д свой, и возрасте́, и бысть дре́во ве́лие, и пти́цы небе́сныя всели́шася в ве́твия его́.</p>  <p>Па́ки рече́: кому́ уподо́блю Ца́рствие Бо́жие?</p>  <p>Подо́бно есть ква́су, е́же прие́мши жена́, скры в муце́ са́та три, до́ндеже вски́се все.</p>  <p>И прохожда́ше сквозе́ гра́ды и ве́си, учя́ и ше́ствие творя́ во Иерусали́м.</p>  <p>Рече́ же не́кий Ему́: Го́споди, а́ще ма́ло есть спаса́ющихся? Он же рече́ к ним:</p>  <p>Подвиза́йтеся вни́ти сквозе́ те́сная врата́, я́ко мно́зи, глаго́лю вам, взы́щут вни́ти, и не возмо́гут.</p>  <p>Отне́лиже воста́нет до́му влады́ка и затвори́т две́ри, и на́чнете вне стоя́ти и ударя́ти в две́ри, глаго́люще: Го́споди, Го́споди, отве́рзи нам. И отвеща́в рече́т вам: не вем вас, отку́ду есте́.</p>  <p>Тогда́ на́чнете глаго́лати: ядо́хом пред Тобо́ю и пи́хом, и на распу́тиях на́ших учи́л еси́.</p>  <p>И рече́т: глаго́лю вам, не вем вас, отку́ду есте́, отступи́те от Мене́ вси де́лателие непра́вды.</p>  <p>Ту бу́дет плачь и скре́жет зубо́м, егда́ у́зрите Авраа́ма и Исаа́ка и Иа́кова и вся проро́ки во Ца́рствии Бо́жии, вас же изгони́мых вон.</p>  <p>И прии́дут от восто́к и за́пад и се́вера и ю́га, и во́злягут в Ца́рствии Бо́жии.</p>  <p>И се, суть после́днии, и́же бу́дут пе́рви, и суть пе́рвии, и́же бу́дут после́дни.</p>  <p>В той день приступи́ша не́цыи от фарисе́й, глаго́люще Ему́: изы́ди и иди́ отсю́ду, я́ко И́род хо́щет Тя уби́ти.</p>  <p>И рече́ им: ше́дше рцы́те ли́су тому́, се изгоню́ бе́сы и исцеле́ния творю́ днесь и у́тре, и в тре́тий сконча́ю.</p>  <p>Оба́че подоба́ет Ми днесь и у́тре и в бли́жний ити́, я́ко невозмо́жно есть проро́ку поги́бнути кроме́ Иерусали́ма.</p>  <p>Иерусали́ме, Иерусали́ме, изби́вый проро́ки и ка́мением побива́я по́сланныя к тебе́, колькра́ты восхоте́х собра́ти ча́да твоя́, я́коже ко́кош гнездо́ свое́ под криле́, и не восхоте́сте?</p>  <p>Се оставля́ется вам дом ваш пуст. Глаго́лю же вам, я́ко не и́мате Мене́ ви́дети, до́ндеже прии́дет, егда́ рече́те: благослове́н Гряды́й во и́мя Госпо́дне.</p>
  <h1>От Луки́, глава 14</h1>  <p>И бысть егда́ вни́ти Ему́ в дом не́коего кня́зя фарисе́йска в суббо́ту хлеб я́сти, и ти́и бя́ху назира́юще Его́.</p>  <p>И се челове́к не́кий, имы́й водны́й труд, бе пред Ним.</p>  <p>И отвеща́в Иису́с рече́ к зако́нником и фарисе́ом, глаго́ля: а́ще досто́ит в суббо́ту цели́ти?</p>  <p>Они́ же умолча́ша. И прие́м исцели́ его́, и отпусти́.</p>  <p>И отвеща́в к ним рече́: кото́раго от вас осе́л или́ вол в студене́ц впаде́т, и не а́бие ли исто́ргнет его́ в день суббо́тный?</p>  <p>И не возмого́ша отвеща́ти Ему́ к сим.</p>  <p>Глаго́лаше же к зва́нным при́тчу, обдержя́, {внима́я}ка́ко председа́ния избира́ху, глаго́ля к ним:</p>  <p>Егда́ зван бу́деши ким на брак, не ся́ди на пре́днем ме́сте, еда́ кто честне́е тебе́ бу́дет зва́нных,</p>  <p>И прише́д и́же тебе́ зва́вый и о́наго, рече́т ти: даждь сему́ ме́сто, и тогда́ на́чнеши со студо́м после́днее ме́сто держа́ти.</p>  <p>Но егда́ зван бу́деши, шед ся́ди на после́днем ме́сте, да егда́ прии́дет зва́вый тя, рече́т ти: дру́же, пося́ди вы́ше, тогда́ бу́дет ти сла́ва пред зва́нными с тобо́ю.</p>  <p>Я́ко всяк вознося́йся смири́тся, и смиря́яйся вознесе́тся.</p>  <p>Глаго́лаше же и ко зва́вшему Его́: егда́ сотвори́ши обед или́ ве́черю, не зови́ друго́в твои́х, ни бра́тии твоея́, ни сро́дник твои́х, ни сосе́д бога́тых, еда́ когда́ и ти́и тя та́кожде воззову́т, и бу́дет ти воздая́ние.</p>  <p>Но егда́ твори́ши пир, зови́ ни́щия, маломо́щи, хро́мыя, слепы́я,</p>  <p>И блаже́н бу́деши, я́ко не и́мут ти что возда́ти, возда́ст же ти ся в воскреше́ние пра́ведных.</p>  <p>Слы́шав же не́кий от возлежа́щих с Ним сия́, рече́ Ему́: блаже́н, и́же снесть обед в Ца́рствии Бо́жии.</p>  <p>Он же рече́ ему́: челове́к не́кий сотвори́ ве́черю ве́лию, и зва мно́ги.</p>  <p>И посла́ раба́ своего́ в год ве́чери рещи́ зва́нным: гряди́те, я́ко уже́ гото́ва суть вся.</p>  <p>И нача́ша вку́пе отрица́тися вси. Пе́рвый рече́ ему́: село́ купи́х, и и́мам ну́жду изы́ти и ви́дети е́. Молю́ ти ся, име́й мя отрече́на.</p>  <p>И други́й рече́: супру́г воло́вных купи́х пять, и гряду́ искуси́ти их. Молю́ тя, име́й мя отрече́на.</p>  <p>И други́й рече́: жену́ поях, и сего́ ра́ди не могу́ приити́.</p>  <p>И прише́д раб той, пове́да господи́ну своему́ сия́. Тогда́ разгне́вався до́му влады́ка, рече́ рабу́ своему́: изы́ди ско́ро на распу́тия и сто́гны гра́да, и ни́щия, и бе́дныя, и слепы́я, и хро́мыя введи́ се́мо.</p>  <p>И рече́ раб: го́споди, бысть я́коже повеле́, и еще́ ме́сто есть.</p>  <p>И рече́ господи́н к рабу́: изы́ди на пути́ и халу́ги, и убеди́ вни́ти, да напо́лнится дом мой.</p>  <p>Глаго́лю бо вам: я́ко ни еди́н муже́й тех зва́нных вку́сит моея́ ве́чери, мно́зи бо суть зва́ни, ма́ло же избра́нных.</p>  <p>Идя́ху же с Ним наро́ди мно́зи, и обра́щься рече́ к ним:</p>  <p>А́ще кто гряде́т ко Мне, и не возненави́дит отца́ своего́ и ма́терь, и жену́ и чад, и бра́тию и сестр, еще́ же и ду́шу свою́, не мо́жет Мой бы́ти учени́к.</p>  <p>И и́же не но́сит креста́ своего́ и вслед Мене́ гряде́т, не мо́жет Мой бы́ти учени́к.</p>  <p>Кто бо от вас, хотя́й столп созда́ти, не пре́жде ли сед разчте́т име́ние, а́ще и́мать, е́же есть на соверше́ние?</p>  <p>Да не, когда́ положи́т основа́ние и не возмо́жет соверши́ти, вси ви́дящии начну́т руга́тися ему́,</p>  <p>Глаго́люще, я́ко сей челове́к нача́т зда́ти и не мо́же соверши́ти?</p>  <p>Или́ кий царь иды́й ко ино́му царю́ сни́тися с ним на брань, не сед ли пре́жде совещава́ет, а́ще си́лен есть сре́стися с десятию́ ты́сящ гряду́щаго со двема́десятма ты́сящама нань?</p>  <p>А́ще ли же ни, еще́ дале́че ему́ су́щу, моле́ние посла́в мо́лится о смире́нии.</p>  <p>Та́ко у́бо всяк от вас, и́же не отрече́тся всего́ своего́ име́ния, не мо́жет бы́ти Мой учени́к.</p>  <p>Добро́ есть соль, а́ще же соль обуя́ет, в чем осоли́тся?</p>  <p>Ни в земли́, ни в гно́и тре́бует, вон изсы́плют ю́. Име́яй у́ши слы́шати, да слы́шит.</p></div>
  <div class="glava" id="glava-15" style="display: none;"><h1>От Луки́, глава 15</h1>  <p>Бя́ху же приближа́ющеся Иису́су вси мытари́е и гре́шницы, послу́шати Его́.</p>  <p>И ропта́ху фарисе́е и кни́жницы, глаго́люще, я́ко Сей гре́шники прие́млет и с ни́ми яст.</p>  <p>Рече́ же к ним при́тчу сию́, глаго́ля:</p>  <p>Кий челове́к от вас имы́й сто ове́ц, и погу́бль еди́ну от них, не оста́вит ли девяти́десят и девяти́ в пусты́ни и и́дет вслед поги́бшия, до́ндеже обря́щет ю́?</p>  <p>И обре́т возлага́ет на ра́ме свои́ ра́дуяся.</p>  <p>И прише́д в дом, созыва́ет дру́ги и сосе́ды, глаго́ля им: ра́дуйтеся со мно́ю, я́ко обрето́х овцу́ мою́ поги́бшую.</p>  <p>Глаго́лю вам, я́ко та́ко ра́дость бу́дет на небеси́ о еди́нем гре́шнице ка́ющемся, не́жели о девяти́десятих и девяти́ пра́ведник, и́же не тре́буют покая́ния.</p>  <p>Или́ ка́я жена́ иму́щи де́сять драхм, а́ще погуби́т дра́хму еди́ну, не вжига́ет ли свети́льника, и помете́т хра́мину, и и́щет приле́жно, до́ндеже обря́щет?</p>  <p>И обре́тши созыва́ет други́ни и сосе́ды, глаго́лющи: ра́дуйтеся со мно́ю, я́ко обрето́х дра́хму поги́бшую.</p>  <p>Та́ко, глаго́лю вам, ра́дость быва́ет пред А́нгелы Бо́жиими о еди́ном гре́шнице ка́ющемся.</p>  <p>Рече́ же: челове́к не́кий име́ два сы́на.</p>  <p>И рече́ юне́йший ею́ {от них}отцу́: о́тче, даждь ми досто́йную часть име́ния. И раздели́ и́ма име́ние.</p>  <p>И не по мно́зех днех собра́в все мний сын, оты́де на страну́ дале́че, и ту расточи́ име́ние свое́, живы́й блу́дно.</p>  <p>Изжи́вшу же ему́ все бысть глад кре́пок на стране́ той, и той нача́т лиша́тися.</p>  <p>И шед прилепи́ся еди́ному от жи́тель тоя́ страны́, и посла́ его́ на се́ла своя́ пасти́ свиния́.</p>  <p>И жела́ше насы́тити чре́во свое́ от роже́ц, я́же ядя́ху свиния́, и никто́же дая́ше ему́.</p>  <p>В себе́ же прише́д, рече́: коли́ко нае́мником отца́ моего́ избыва́ют хле́бы, аз же гла́дом ги́блю?</p>  <p>Воста́в иду́ ко отцу́ моему́, и реку́ ему́: о́тче, согреши́х на не́бо и пред тобо́ю,</p>  <p>И уже́ несмь досто́ин нарещи́ся сын твой, сотвори́ мя я́ко еди́наго от нае́мник твои́х.</p>  <p>И воста́в и́де ко отцу́ своему́. Еще́ же ему́ дале́че су́щу, узре́ его́ оте́ц его́, и мил ему́ бысть, и тек нападе́ на вы́ю его́, и облобыза́ его́.</p>  <p>Рече́ же ему́ сын: о́тче, согреши́х на не́бо и пред тобо́ю, и уже́ несмь досто́ин нарещи́ся сын твой.</p>  <p>Рече́ же оте́ц к рабо́м свои́м: изнеси́те оде́жду пе́рвую и облецы́те его́, и дади́те пе́рстень на ру́ку его́ и сапоги́ на но́зе,</p>  <p>И приве́дше теле́ц упите́нный заколи́те, и я́дше весели́мся.</p>  <p>Я́ко сын мой сей мертв бе, и оживе́, и изги́бл бе, и обре́теся. И нача́ша весели́тися.</p>  <p>Бе же сын его́ ста́рей на селе́, и я́ко гряды́й прибли́жися к до́му, слы́ша пе́ние и ли́ки.</p>  <p>И призва́в еди́наго от о́трок, вопроша́ше: что у́бо сия́ суть?</p>  <p>Он же рече́ ему́, я́ко брат твой прии́де, и закла́ оте́ц твой теле́ц упите́нный, я́ко здра́ва его́ прия́т.</p>  <p>Разгне́вався же, и не хотя́ше вни́ти. Оте́ц же его́ изше́д моля́ше его́.</p>  <p>Он же отвеща́в рече́ отцу́: се толи́ко лет рабо́таю тебе́ и николи́же за́поведи твоя́ преступи́х, и мне николи́же дал еси́ козля́те, да со дру́ги свои́ми возвесели́лся бых.</p>  <p>Егда́ же сын твой сей, изъеды́й твое́ име́ние с любоде́йцами, прии́де, закла́ ему́ теле́ц пито́мый.</p>  <p>Он же рече́ ему́: ча́до, ты всегда́ со мно́ю еси́, и вся моя́ твоя́ суть.</p>  <p>Возвесели́ти же ся и возра́довати подоба́ше, я́ко брат твой сей мертв бе, и оживе́, и изги́бл бе, и обре́теся.</p>
  <h1>От Луки́, глава 16</h1>  <p>Глаго́лаше же ко ученико́м Свои́м: челове́к не́кий бе бога́т, и́же имя́ше приста́вника, и той оклевета́н бысть к нему́, я́ко расточа́ет име́ния его́.</p>  <p>И пригласи́в его́ рече́ ему́: что се слы́шу о тебе́? Возда́ждь отве́т о приставле́нии домо́внем, не возмо́жеши бо ктому́ до́му стро́ити.</p>  <p>Рече́ же в себе́ приста́вник до́му: что сотворю́, я́ко госпо́дь мой отъе́млет строе́ние до́му от мене́? Копа́ти не могу́, проси́ти стыжу́ся.</p>  <p>Разуме́х, что сотворю́, да егда́ отста́влен бу́ду от строе́ния до́му, прии́мут мя в до́мы своя́.</p>  <p>И призва́в еди́наго кого́ждо до́лжник господи́на своего́, глаго́лаше пе́рвому: коли́цем до́лжен еси́ господи́ну моему́?</p>  <p>Он же рече́: сто мер {в греч.ва́тос}ма́сла. И рече́ ему́: приими́ писа́ние твое́, и сед ско́ро напиши́ пятьдеся́т.</p>  <p>Пото́м же рече́ друго́му: ты же коли́цем до́лжен еси́? Он же рече́: сто мер пшени́цы. И глаго́ла ему́: приими́ писа́ние твое́, и напиши́ о́смьдесят.</p>  <p>И похвали́ госпо́дь до́му строи́теля непра́веднаго, я́ко му́дре сотвори́, я́ко сы́нове ве́ка сего́ мудре́йши па́че сыно́в све́та в ро́де свое́м суть.</p>  <p>И Аз вам глаго́лю: сотвори́те себе́ дру́ги от мамо́ны непра́вды, да егда́ оскуде́ете, прии́мут вы в ве́чныя кро́вы.</p>  <p>Ве́рный в ма́ле, и во мно́зе ве́рен есть, и непра́ведный в ма́ле, и во мно́зе непра́веден есть.</p>  <p>А́ще у́бо в непра́веднем име́нии ве́рни не бы́сте, во и́стиннем кто вам ве́ру и́мет?</p>  <p>И а́ще в чуже́м ве́рни не бы́сте, ва́ше кто вам даст?</p>  <p>Ники́йже раб мо́жет двема́ господи́нома рабо́тати, лю́бо еди́наго возненави́дит, а друга́го возлю́бит, или́ еди́наго держи́тся, о друзе́м же нераде́ти на́чнет. Немо́жете Бо́гу рабо́тати и мамо́не.</p>  <p>Слы́шаху же сия́ вся и фарисе́е, сребролю́бцы су́ще, руга́хуся Ему́.</p>  <p>И рече́ им: вы есте́ оправда́юще себе́ пред челове́ки, Бог же весть сердца́ ва́ша, я́ко е́же есть в челове́цех высоко́, ме́рзость есть пред Бо́гом.</p>  <p>Зако́н и проро́цы до Иоа́нна, отто́ле Ца́рствие Бо́жие благовеству́ется, и всяк в не́ ну́дится. {с ну́ждею вхо́дит}</p>  <p>Удо́бее же есть не́бу и земли́ прейти́, не́же от зако́на еди́ной черте́ поги́бнути.</p>  <p>Всяк пуща́яй жену́ свою́ и приводя́ и́ну прелюбы́ де́ет, и женя́йся пуще́ною от му́жа прелюбы́ твори́т.</p>  <p>Челове́к не́кий бе бога́т, и облача́шеся в порфи́ру и ви́ссон, веселя́ся на вся дни све́тло.</p>  <p>Нищь же бе не́кто, и́менем Ла́зарь, и́же лежа́ше пред враты́ его́ гно́ен.</p>  <p>И жела́ше насы́титися от крупи́ц па́дающих от трапе́зы бога́таго, но и пси приходя́ще облиза́ху гной его́.</p>  <p>Бысть же умре́ти ни́щему и несе́ну бы́ти А́нгелы на ло́но Авраа́мле, у́мре же и бога́тый, и погребо́ша его́.</p>  <p>И во а́де возве́д о́чи свои́, сый в му́ках, узре́ Авраа́ма издале́ча, и Ла́заря на ло́не его́.</p>  <p>И той возгла́шь рече́: о́тче Авраа́ме, поми́луй мя и посли́ Ла́заря, да омо́чит коне́ц пе́рста своего́ в воде́ и устуди́т язы́к мой, я́ко стражду́ во пла́мени сем.</p>  <p>Рече́ же Авраа́м: ча́до, помяни́, я́ко восприя́л еси́ блага́я твоя́ в животе́ твое́м, и Ла́зарь та́кожде зла́я, ны́не же зде утеша́ется, ты же стра́ждеши.</p>  <p>И над все́ми си́ми между́ на́ми и ва́ми про́пасть вели́ка утверди́ся, я́ко да хотя́щии прейти́ отсю́ду к вам не возмо́гут, ни и́же отту́ду, к нам прехо́дят.</p>  <p>Рече́ же: молю́ тя у́бо, о́тче, да по́слеши его́ в дом отца́ моего́.</p>  <p>И́мам бо пять бра́тия, я́ко да засвиде́тельствует им, да не и ти́и прии́дут на ме́сто сие́ муче́ния.</p>  <p>Глаго́ла ему́ Авраа́м: и́мут Моисе́а и проро́ки, да послу́шают их.</p>  <p>Он же рече́: ни, о́тче Авраа́ме, но а́ще кто от ме́ртвых и́дет к ним, пока́ются.</p>  <p>Рече́ же ему́: а́ще Моисе́а и проро́ки не послу́шают, ни а́ще кто от ме́ртвых воскре́снет, не и́мут ве́ры.</p>  <p></p></div>
  <div class="glava" id="glava-17" style="display: none;"><h1>От Луки́, глава 17</h1>  <p>Рече́ же ко ученико́м Свои́м: не возмо́жно есть не приити́ собла́зном, го́ре же, его́же ра́ди прихо́дит.</p>  <p>У́нее {Лучше.}ему́ бы́ло бы, а́ще же́рнов осе́льский облежа́л бы о вы́и его́, и вве́ржен в мо́ре, не́же да соблазни́т ма́лых сих еди́наго.</p>  <p>Внемли́те себе́. А́ще согреши́т к тебе́ брат твой, запрети́ ему́, и а́ще пока́ется, оста́ви ему́,</p>  <p>И а́ще седми́щи на день согреши́т к тебе́ и седми́щи на день обрати́тся, глаго́ля: ка́юся, оста́ви ему́.</p>  <p>И реко́ша Апо́столи Го́сподеви: приложи́ нам ве́ру.</p>  <p>Рече́ же Госпо́дь: а́ще бы́сте име́ли ве́ру я́ко зе́рно гору́шно, глаго́лали бы́сте у́бо я́годичине сей: восто́ргнися и всади́ся в мо́ре, и послу́шала бы вас.</p>  <p>Кото́рый же от вас раба́ име́я орю́щ или́ пасу́щ, и́же прише́дшу ему́ с села́ рече́т: а́бие мину́в {прише́д}возля́зи?</p>  <p>Но не рече́т ли ему́: угото́вай, что вечеря́ю, и препоя́сався служи́ ми, до́ндеже ям и пию́, и пото́м я́си и пие́ши ты?</p>  <p>Еда́ и́мать хвалу́ {благодари́т}рабу́ тому́, я́ко сотвори́ повеле́нная? Не мню.</p>  <p>Та́ко и вы, егда́ сотворите́ вся повеле́нная вам, глаго́лите, я́ко раби́ неключи́ми есмы́, я́ко е́же до́лжни бе́хом сотвори́ти, сотвори́хом.</p>  <p>И бысть иду́щу Ему́ во Иерусали́м, и той прохожда́ше ме́жду Самари́ею и Галиле́ею.</p>  <p>Входя́щу же Ему́ в не́кую весь, срето́ша Его́ де́сять прокаже́нных муже́й, и́же ста́ша издале́ча.</p>  <p>И ти́и вознесо́ша глас, глаго́люще: Иису́се Наста́вниче, поми́луй ны.</p>  <p>И ви́дев рече́ им: ше́дше покажи́теся свяще́нником. И бысть иду́щим им, очи́стишася.</p>  <p>Еди́н же от них, ви́дев, я́ко изцеле́, возврати́ся, со гла́сом ве́лиим сла́вя Бо́га.</p>  <p>И паде́ ниц при ногу́ Его́, хвалу́ Ему́ воздая́, и той бе Самаряни́н.</p>  <p>Отвеща́в же Иису́с рече́: не де́сять ли очи́стишася? Да де́вять где?</p>  <p>Ка́ко не обрето́шася возвра́щшеся да́ти сла́ву Бо́гу, то́кмо иноплеме́нник сей?</p>  <p>И рече́ ему́: воста́в иди́, ве́ра твоя́ спасе́ тя.</p>  <p>Вопроше́н же быв от фарисе́й, когда́ прии́дет Ца́рствие Бо́жие, отвеща́в им рече́: не прии́дет Ца́рствие Бо́жие с соблюде́нием. {со усмотре́нием}</p>  <p>Ниже́ реку́т: се зде, или́: о́нде. Се бо, Ца́рствие Бо́жие внутрь вас есть.</p>  <p>Рече́ же ко ученико́м Свои́м: прии́дут дни́е, егда́ вожделе́ете еди́наго дне Сы́на Челове́ческаго ви́дети, и не у́зрите.</p>  <p>И реку́т вам: се зде, се о́нде, не изы́дите, ни пожени́те.</p>  <p>Я́ко бо мо́лния блиста́ющися от поднебе́сныя на поднебе́сней све́тится, та́ко бу́дет Сын Челове́ческий в день Свой.</p>  <p>Пре́жде же подоба́ет Ему́ мно́го пострада́ти и искуше́ну {отвержену}бы́ти от ро́да сего́.</p>  <p>И я́коже бысть во дни Но́евы, та́ко бу́дет и во дни Сы́на Челове́ческа.</p>  <p>Ядя́ху, пия́ху, женя́хуся, посяга́ху, до него́же дне вни́де Но́е в ковче́г, и прии́де пото́п и погуби́ вся.</p>  <p>Та́кожде и я́коже бысть во дни Ло́товы, ядя́ху, пия́ху, купова́ху, продая́ху, сажда́ху, зда́ху,</p>  <p>Во́ньже день изы́де Лот от Содо́млян, одожди́ ка́мы горя́щя и огнь с небесе́ и погуби́ вся.</p>  <p>По тому́ же бу́дет и в день, во́ньже Сын Челове́ческий яви́тся.</p>  <p>В той день, и́же бу́дет на кро́ве, и сосу́ди его́ в дому́, да не сла́зит взя́ти их, и и́же на селе́, та́кожде да не возврати́тся вспять.</p>  <p>Помина́йте жену́ Ло́тову.</p>  <p>И́же а́ще взы́щет ду́шу свою́ спасти́, погуби́т ю́, и и́же а́ще погуби́т ю́, живи́т ю́.</p>  <p>Глаго́лю вам: в ту нощь бу́дета два на одре́ еди́ном, еди́н пое́млется, а други́й оставля́ется.</p>  <p>Бу́дете две вку́пе ме́люще, еди́на пое́млется, а друга́я оставля́ется.</p>  <p>Два бу́дета на селе́, еди́н пое́млется, а други́й оставля́ется.</p>  <p>И отвеща́вше глаго́лаша Ему́: где, Го́споди? Он же рече́ им: иде́же те́ло, та́мо соберу́тся и орли́.</p>
  <h1>От Луки́, глава 18</h1>  <p>Глаго́лаше же и при́тчу к ним, ка́ко подоба́ет всегда́ моли́тися и не стужа́ти си́,</p>  <p>Глаго́ля: судия́ бе не́кий в не́коем гра́де, Бо́га не боя́ся и челове́к не срамля́яся.</p>  <p>Вдова́ же не́кая бе во гра́де том, и прихожда́ше к нему́, глаго́лющи: отмсти́ мене́ от сопе́рника моего́.</p>  <p>И не хотя́ше на до́лзе вре́мени. Последи́ же рече́ в себе́: а́ще и Бо́га не бою́ся, и челове́к не срамля́юся,</p>  <p>Но зане́ твори́т ми труды́ вдови́ца сия́, да отмщу́ ея́, да не до конца́ приходя́щи застои́т {труди́т}мене́.</p>  <p>Рече́ же Госпо́дь: слы́шите, что судия́ непра́вды глаго́лет?</p>  <p>Бог же не и́мать ли сотвори́ти отмще́ние избра́нных Свои́х, вопию́щих к Нему́ день и нощь, и долготерпя́ о них?</p>  <p>Глаго́лю вам, я́ко сотвори́т отмще́ние их вско́ре. Оба́че Сын Челове́ческий прише́д, у́бо обря́щет ли си́ ве́ру на земли́?</p>  <p>Рече́ же и ко други́м упова́ющим собо́ю, я́ко суть пра́ведницы, и уничижа́ющим про́чих, при́тчу сию́:</p>  <p>Челове́ка два внидо́ста в це́рковь помоли́тися, еди́н фарисе́й, а други́й мыта́рь.</p>  <p>Фарисе́й же став, си́це в себе́ моля́шеся: Бо́же, хвалу́ Тебе́ воздаю́, я́ко несмь я́коже про́чии челове́цы, хи́щницы, непра́ведницы, прелюбоде́е, или́ я́коже сей мыта́рь.</p>  <p>Пощу́ся двакра́ты в суббо́ту, десяти́ну даю́ всего́ ели́ко притяжу́.</p>  <p>Мыта́рь же издале́ча стоя́, не хотя́ше ни о́чию возвести́ на не́бо, но бия́ше пе́рси своя́, глаго́ля: Бо́же, ми́лостив бу́ди мне гре́шнику.</p>  <p>Глаго́лю вам, я́ко сни́де сей оправда́н в дом свой па́че о́наго, я́ко всяк вознося́йся смири́тся, смиря́яй же себе́ вознесе́тся.</p>  <p>Приноша́ху же к Нему́ и младе́нцы, да их ко́снется, ви́девше же ученицы́ запрети́ша им.</p>  <p>Иису́с же призва́в их, глаго́ла: оста́вите дете́й приходи́ти ко Мне и не брани́те им, таковы́х бо есть Ца́рствие Бо́жие.</p>  <p>Ами́нь бо глаго́лю вам: и́же а́ще не прии́мет Ца́рствия Бо́жия я́ко отроча́, не и́мать вни́ти в не́.</p>  <p>И вопроси́ Его́ не́кий князь, глаго́ля: Учи́телю благи́й, что сотвори́в, живо́т ве́чный насле́дствую?</p>  <p>Рече́ же ему́ Иису́с: что Мя глаго́леши бла́га? Никто́же благ, то́кмо еди́н Бог.</p>  <p>За́поведи ве́си, не прелюбы́ твори́, не уби́й, не укра́ди, не лжесвиде́тельствуй, чти отца́ твоего́ и ма́терь твою́.</p>  <p>Он же рече́: вся сия́ сохрани́х от ю́ности моея́.</p>  <p>Слы́шав же сия́ Иису́с рече́ ему́: еще́ еди́наго не доконча́л еси́, вся, ели́ка и́маши, прода́ждь и разда́й ни́щим, и име́ти и́маши сокро́вище на небеси́, и гряди́ во след Мене́.</p>  <p>Он же слы́шав сие́, приско́рбен бысть, бе бо бога́т зело́.</p>  <p>Ви́дев же его́ Иису́с приско́рбна бы́вша, рече́: ка́ко не удо́бь иму́щии бога́тство в Ца́рствие Бо́жие вни́дут.</p>  <p>Удо́бее бо есть вельбу́ду сквозе́ иглине́ у́ши проити́, не́же бога́ту в Ца́рствие Бо́жие вни́ти.</p>  <p>Ре́ша же слы́шавшии: то кто мо́жет спасе́н бы́ти?</p>  <p>Он же рече́: невозмо́жная от челове́к возмо́жна суть от Бо́га.</p>  <p>Рече́ же Петр: се мы оста́вихом вся и по Тебе́ идо́хом.</p>  <p>Он же рече́ им: ами́нь глаго́лю вам, я́ко никто́же есть, и́же оста́вит дом, или́ роди́тели, или́ бра́тию, или́ сестры́, или́ жену́, или́ ча́да, Ца́рствия ра́ди Бо́жия,</p>  <p>И́же не прии́мет мно́жицею во вре́мя сие́, и в век гряду́щий живо́т ве́чный.</p>  <p>Пое́м же обана́десяте ученика́ Своя́, рече́ к ним: се восхо́дим во Иерусали́м, и сконча́ются вся пи́санная проро́ки о Сы́не Челове́честе.</p>  <p>Предадя́т бо Его́ язы́ком и поруга́ются Ему́, и укоря́т Его́ и оплю́ют Его́,</p>  <p>И би́вше убию́т Его́, и в тре́тий день воскре́снет.</p>  <p>И ти́и ничесо́же от сих разуме́ша, и бе глаго́л сей сокрове́н от них, и не разумева́ху глаго́лемых.</p>  <p>Бысть же егда́ прибли́жися Иису́с во Иерихо́н, слепе́ц не́кий седя́ше при пути́ прося́.</p>  <p>Слы́шав же наро́д мимоходя́щь, вопроша́ше: что у́бо есть сие́?</p>  <p>Пове́даша же ему́, я́ко Иису́с Назаряни́н мимохо́дит.</p>  <p>И возопи́, глаго́ля: Иису́се Сы́не Дави́дов, поми́луй мя.</p>  <p>И предиду́щии преща́ху ему́, да умолчи́т, он же па́че мно́жае вопия́ше: Сы́не Дави́дов, поми́луй мя.</p>  <p>Став же Иису́с повеле́ привести́ его́ к Себе́. Прибли́жшу же ся ему́ к Нему́, вопроси́ его́,</p>  <p>Глаго́ля: что хо́щеши, да ти сотворю́? Он же рече́: Го́споди, да прозрю́.</p>  <p>Иису́с же рече́ ему́: прозри́, ве́ра твоя́ спасе́ тя.</p>  <p>И а́бие прозре́, и во след Его́ идя́ше, сла́вя Бо́га. И вси лю́дие ви́девше возда́ша хвалу́ Бо́гови.</p></div>
  <div class="glava" id="glava-19" style="display: none;"><h1>От Луки́, глава 19</h1>  <p>И вшед прохожда́ше [во] Иерихон.</p>  <p>И се муж нарица́емый Закхе́й, и сей бе ста́рей мытаре́м, и той бе бога́т.</p>  <p>И иска́ше ви́дети Иису́са, кто есть, и не можа́ше от наро́да, я́ко во́зрастом мал бе.</p>  <p>И предите́к, возле́зе на я́годичину, да ви́дит, я́ко туде́ хотя́ше мину́ти.</p>  <p>И я́ко прии́де на ме́сто, воззре́в Иису́с ви́дев его́ и рече́ к нему́: Закхе́е, потща́вся сле́зи, днесь бо в дому́ твое́м подоба́ет Ми бы́ти.</p>  <p>И потща́вся сле́зе и прия́т Его́ ра́дуяся.</p>  <p>И ви́девше вси ропта́ху, глаго́люще, я́ко ко гре́шну му́жу вни́де вита́ти.</p>  <p>Став же Закхе́й рече́ ко Го́споду: се пол име́ния моего́, Го́споди, дам ни́щим, и а́ще кого́ чим оби́дех, возвращу́ четвери́цею.</p>  <p>Рече́ же к нему́ Иису́с, я́ко днесь спасе́ние до́му сему́ бысть, зане́ и сей сын Авраа́мль есть.</p>  <p>Прии́де бо Сын Челове́чь взыска́ти и спасти́ поги́бшаго.</p>  <p>Слы́шащим же им сия́, прило́жь рече́ при́тчу, зане́ близ ему бы́ти Иерусали́ма, и мня́ху, я́ко а́бие Ца́рство Бо́жие хо́щет яви́тися.</p>  <p>И рече́ у́бо: челове́к не́кий добра́ ро́да и́де на страну́ дале́че прия́ти себе́ ца́рство и возврати́тися.</p>  <p>Призва́в же де́сять раб свои́х, даде́ им де́сять мнас и рече́ к ним: ку́плю де́йте, до́ндеже прииду́.</p>  <p>И гра́ждане его́ ненави́дяху его́ и посла́ша моли́тву в след его́, глаго́люще: не хо́щем сему́, да ца́рствует над на́ми.</p>  <p>И бысть егда́ возврати́ся прии́м ца́рство, рече́ пригласи́ти рабы́ ти́и, и́мже даде́ сребро́, да уве́сть, какову́ ку́плю суть сотвори́ли.</p>  <p>Прии́де же пе́рвый, глаго́ля: го́споди, мнас твоя́ приде́ла де́сять мнас.</p>  <p>И рече́ ему́: благи́й ра́бе до́брый, я́ко о ма́ле ве́рен был еси́, бу́ди о́бласть име́я над десятию́ градо́в.</p>  <p>И прии́де вторы́й, глаго́ля: го́споди, мнас твоя́ сотвори́ пять мнас.</p>  <p>Рече́ же и тому́: и ты бу́ди над пятию́ градо́в.</p>  <p>И други́й прии́де, глаго́ля: го́споди, се мнас твоя́, ю́же име́х положе́ну во убру́се.</p>  <p>Боя́хся бо тебе́, я́ко челове́к яр еси́, взе́млеши, его́же не положи́, и жне́ши, его́же не се́яв.</p>  <p>Глаго́ла же ему́: от уст твои́х сужду́ ти, лука́вый ра́бе, ве́дяше, я́ко аз челове́к яр есмь, вземлю́, его́же не положи́в, и жну, его́же не се́яв.</p>  <p>И почто́ не вдал еси́ моего́ сребра́ купце́м, и аз прише́д с ли́хвою истяза́л бых е́?</p>  <p>И предстоя́щим рече́: возьми́те от него́ мнас и дади́те иму́щему де́сять мнас.</p>  <p>И ре́ша ему́: го́споди, и́мать де́сять мнас.</p>  <p>Глаго́лю бо вам, я́ко вся́кому иму́щему да́стся, а от неиму́щаго, и е́же и́мать, оты́мется от него́.</p>  <p>Оба́че враги́ моя́ о́ны, и́же не восхо́теша мне, да царь бых был над ни́ми, приведи́те се́мо и изсецы́те пре́до мно́ю.</p>  <p>И сия́ рек, идя́ше преди́, восходя́ во Иерусали́м.</p>  <p>И бысть я́ко прибли́жися в Вифсфаги́ю и Вифа́нию, к горе́ нарица́емей Елео́н, посла́ два учени́к Свои́х,</p>  <p>Глаго́ля: иди́те в пря́мную весь, и в ню́же входя́ща обря́щета жребя́ привя́зано, на не́же никто́же николи́же от челове́к все́де, отре́шша е́ приведи́та.</p>  <p>И а́ще кто вы вопроша́ет: почто́ отреша́ета? Си́це рцы́та ему́, я́ко Госпо́дь его́ тре́бует.</p>  <p>Ше́дша же по́сланная обрето́ста, я́коже рече́ и́ма.</p>  <p>Отреша́ющема же и́ма жребя́, реко́ша госпо́дие его́ к ни́ма: что отреша́ета жребя́?</p>  <p>О́на же реко́ста, я́ко Госпо́дь его́ тре́бует.</p>  <p>И приведо́ста е́ ко Иису́сови, и возве́ргше ри́зы своя́ на жребя́, всади́ша Иису́са.</p>  <p>Иду́щу же Ему́, постила́ху ри́зы своя́ по пути́.</p>  <p>Приближа́ющу же ся Ему́ уже́ а́бие к низхожде́нию го́ре Елео́нстей, нача́ша все мно́жество учени́к ра́дующеся хвали́ти Бо́га гла́сом ве́лиим о всех си́лах, я́же ви́деша,</p>  <p>Глаго́люще: благослове́н гряды́й Царь во и́мя Госпо́дне, мир на небеси́ и сла́ва в вы́шних.</p>  <p>И не́цыи фарисе́е от наро́да ре́ша к Нему́: Учи́телю, запрети́ ученико́м Твои́м.</p>  <p>И отвеща́в рече́ им: глаго́лю вам, я́ко а́ще си́и умолча́т, ка́мение возопие́т.</p>  <p>И я́ко прибли́жися, ви́дев град, пла́кася о нем,</p>  <p>Глаго́ля: я́ко а́ще бы разуме́л и ты, в день сей твой, е́же к смире́нию твоему́, ны́не же скры́ся от о́чию твое́ю.</p>  <p>Я́ко прии́дут дни́е на тя, и обложа́т врази́ твои́ остро́г о тебе́, и обы́дут тя, и обы́мут тя всю́ду.</p>  <p>И разбию́т тя и ча́да твоя́ в тебе́, и не оста́вят ка́мень на ка́мени в тебе́, поне́же не разуме́ вре́мене посеще́ния твоего́.</p>  <p>И вшед в це́рковь, нача́т изгони́ти продаю́щия в ней и купу́ющия,</p>  <p>Глаго́ля им: пи́сано есть: дом Мой дом моли́твы есть, вы же сотвори́сте его́ пеще́ру разбо́йником.</p>  <p>И бе учя́ по вся дни в це́ркви. Архиере́е же и кни́жницы иска́ху Его́ погуби́ти, и старе́йшины лю́дем.</p>  <p>И не обрета́ху, что сотворя́т Ему́, лю́дие бо вси держа́хуся Его́, послу́шающе Его́.</p>
  <h1>От Луки́, глава 20</h1>  <p>И бысть во еди́н от дни́й о́нех, уча́щу Ему́ лю́ди в це́ркви и благовеству́ющу, приидо́ша свяще́нницы и кни́жницы со ста́рцы,</p>  <p>И ре́ша к Нему́, глаго́люще: рцы нам, ко́ею о́бластию сия́ твори́ши, или́ кто есть да́вый Тебе́ власть сию́?</p>  <p>Отвеща́в же рече́ к ним: вопрошу́ вы и Аз еди́наго словесе́, и рцы́те Ми:</p>  <p>Креще́ние Иоа́нново с небесе́ ли бе, или́ от челове́к?</p>  <p>Они́ же помышля́ху в себе́, глаго́люще, я́ко а́ще рече́м: с небесе́, рече́т: почто́ у́бо не ве́ровасте ему́?</p>  <p>А́ще ли же рече́м: от челове́к, вси лю́дие ка́мением побию́т ны. Изве́стно бо бе о Иоа́нне, я́ко проро́к бе.</p>  <p>И отвеща́ша: не ве́мы отку́ду.</p>  <p>Иису́с же рече́ им: ни Аз глаго́лю вам, ко́ею о́бластию сия́ творю́.</p>  <p>Нача́т же к лю́дем глаго́лати при́тчу сию́: челове́к не́кий насади́ виногра́д, и вдаде́ его́ де́лателем, и оты́де на ле́та мно́га.</p>  <p>И во вре́мя посла́ к де́лателем раба́, да от плода́ виногра́да даду́т ему́, де́латели же би́вше его́, посла́ша тща.</p>  <p>И приложи́ посла́ти друга́го раба́, они́ же и того́ би́вше и доса́ждьше ему́, посла́ша тща.</p>  <p>И приложи́ посла́ти тре́тияго, они́ же и того́ уя́звльше изгна́ша.</p>  <p>Рече́ же господи́н виногра́да: что сотворю́? Послю́ сы́на моего́ возлю́бленнаго, еда́ ка́ко, его́ ви́девше, усрамя́тся.</p>  <p>Ви́девше же его́ де́лателе, мы́шляху в себе́, глаго́люще: сей есть насле́дник, прииди́те, убие́м его́, да на́ше бу́дет достоя́ние.</p>  <p>И изве́дше его́ вон из виногра́да, уби́ша. Что у́бо сотвори́т им господи́н виногра́да?</p>  <p>Прии́дет и погуби́т де́латели сия́ и вдаст виногра́д ине́м. Слы́шавше же реко́ша: да не бу́дет.</p>  <p>Он же воззре́в на них, рече́: что у́бо пи́саное сие́, ка́мень, его́же небрего́ша зи́ждущии, сей бысть во главу́ у́гла?</p>  <p>Всяк пады́й на ка́мени том, сокруши́тся, а на не́мже паде́т, стры́ет его́.</p>  <p>И взыска́ша архиере́е и ста́рцы, возложи́ти ру́це на Иису́са, и убоя́шася наро́да, разуме́ша бо, я́ко к ним при́тчу сию́ рече́.</p>  <p>И наблю́дше посла́ша ла́ятели, {наве́тников}творя́ще себе́ пра́ведники бы́ти, да и́мут Его́ в словеси́, во е́же преда́ти Его́ нача́льству и о́бласти иге́монове.</p>  <p>И вопроси́ша Его́, глаго́люще: Учи́телю, ве́мы, я́ко пра́во глаго́леши и учи́ши, и не на лица́ зри́ши, но вои́стинну пути́ Бо́жию учи́ши.</p>  <p>Досто́ит ли нам ке́сареви дань дая́ти, или́ ни?</p>  <p>Разуме́в же их лука́вство, рече́ к ним: что Мя искуша́ете?</p>  <p>Покажи́те Ми ца́ту: {греч.динарий}чий и́мать о́браз и надписа́ние? Отвеща́вше же реко́ша: ке́сарев.</p>  <p>Он же рече́ им: воздади́те у́бо, я́же ке́сарева, ке́сареви, и я́же Бо́жия, Бо́гови.</p>  <p>И не мого́ша зазре́ти глаго́ла Его́ пред людьми́, и диви́шася о отве́те Его́ и умолча́ша.</p>  <p>Приступи́ша же не́цыи от саддуке́й, глаго́лющии воскресе́нию не бы́ти, вопроша́ху Его́,</p>  <p>Глаго́люще: Учи́телю, Моисе́й написа́ нам: а́ще кому́ брат у́мрет имы́й жену́, и той безча́ден у́мрет, да брат его́ по́ймет жену́ и возста́вит се́мя бра́ту своему́.</p>  <p>Седмь у́бо бра́тия бе, и пе́рвый поя́т жену́, у́мре безча́ден,</p>  <p>И поя́т вторы́й жену́, и той у́мре безча́ден,</p>  <p>И тре́тий поя́т ю́, та́кожде же и вси седмь, и не оста́виша чад и умро́ша.</p>  <p>По́слежде же всех у́мре и жена́.</p>  <p>В воскресе́ние у́бо, кото́раго их бу́дет жена́? Седмь бо име́ша ю́ жену́.</p>  <p>И отвеща́в рече́ им Иису́с: сы́нове ве́ка сего́ же́нятся и посяга́ют,</p>  <p>А сподо́бльшиися век о́н улучи́ти и воскресе́ние, е́же от ме́ртвых, ни же́нятся, ни посяга́ют.</p>  <p>Ни умре́ти бо ктому́ мо́гут, ра́вни бо суть А́нгелом и сы́нове суть Бо́жии, воскресе́ния сы́нове су́ще.</p>  <p>А я́коже востаю́т ме́ртвии, и Моисе́й сказа́ при купине́, я́коже глаго́лет Го́спода Бо́га Авраа́мля и Бо́га Исаа́кова и Бо́га Иа́ковля,</p>  <p>Бог же несть ме́ртвых, но живы́х, вси бо Тому́ жи́ви суть.</p>  <p>Отвеща́вше же не́цыи от кни́жник реко́ша: Учи́телю, до́бре рекл еси́.</p>  <p>Ктому́ же не сме́яху Его́ вопроси́ти ничесо́же. Рече́ же к ним:</p>  <p>Ка́ко глаго́лют Христа́ Сы́на Дави́дова бы́ти?</p>  <p>Сам бо Дави́д глаго́лет в кни́зе псало́мстей: рече́ Госпо́дь Го́сподеви моему́: седи́ одесну́ю Мене́,</p>  <p>До́ндеже положу́ враги́ Твоя́ подно́жие нога́ма Твои́ма.</p>  <p>Дави́д у́бо Го́спода Его́ нарица́ет, и ка́ко Сын ему́ есть?</p>  <p>Слы́шащим же всем лю́дем, рече́ ученико́м свои́м:</p>  <p>Внемли́те себе́ от кни́жник хотя́щих ходи́ти во оде́ждах и лю́бящих целова́ния на то́ржищих и председа́ния на со́нмищах и преждезва́ния на ве́черях,</p>  <p>И́же снеда́ют до́мы вдови́ц и вино́ю дале́че мо́лятся, {лицеме́рно надо́лзе мо́лятся}си́и прии́мут ли́шше осужде́ние.</p></div>
  <div class="glava" id="glava-21" style="display: none;"><h1>От Луки́, глава 21</h1>  <p>Воззре́в же ви́де вмета́ющия в храм набдя́щий име́ния, {в сокро́вищное храни́лище}да́ры своя́ бога́тыя.</p>  <p>Ви́дев же и не́кую вдови́цу убо́гу вмета́ющу ту две ле́пте,</p>  <p>И рече́: вои́стинну глаго́лю вам, я́ко вдови́ца сия́ убо́гая мно́жае всех вве́рже.</p>  <p>Вси бо си́и от избы́тка своего́ вверго́ша в да́ры Бо́гови, сия́ же от лише́ния своего́ все житие́, е́же име́, вве́рже.</p>  <p>И не́ким глаго́лющим о це́ркви, я́ко ка́мением до́брым и сосу́ды укра́шена, рече́:</p>  <p>Сия́ я́же ви́дите, прии́дут дни́е, в ня́же не оста́нет ка́мень на ка́мени, и́же не разори́тся.</p>  <p>Вопроси́ша же Его́, глаго́люще: Учи́телю, когда́ у́бо сия́ бу́дут? И что есть зна́мение, егда́ хотя́т сия́ бы́ти?</p>  <p>Он же рече́: блюди́те, да не прельще́ни бу́дете, мно́зи бо прии́дут во и́мя Мое́, глаго́люще, я́ко Аз есмь, и вре́мя прибли́жися. Не изы́дите у́бо во след их.</p>  <p>Егда́ же услы́шите бра́ни и нестрое́ния, не убо́йтеся: подоба́ет бо сим бы́ти пре́жде: но не у́ [абие] кончи́на.</p>  <p>Тогда́ глаго́лаше им: воста́нет бо язы́к на язы́к, и ца́рство на ца́рство.</p>  <p>Тру́си же вели́цы по ме́стам и гла́ди и па́губы бу́дут, страхова́ния же и зна́мения ве́лия с небесе́ бу́дут.</p>  <p>Пре́жде же сих всех, возложа́т на вы ру́ки своя́ и иждену́т, предаю́ще на со́нмища и темни́цы, ведо́мы к царе́м и влады́кам, и́мене Моего́ ра́ди,</p>  <p>Прилучи́тся же вам во свиде́тельство.</p>  <p>Положи́те у́бо на сердца́х ва́ших, не пре́жде поуча́тися отвещава́ти.</p>  <p>Аз бо дам вам уста́ и прему́дрость, е́йже не возмо́гут проти́витися или́ отвеща́ти вси противля́ющиися вам.</p>  <p>Пре́дани же бу́дете и роди́тели и бра́тиею и ро́дом и дру́ги, и умертвя́т от вас.</p>  <p>И бу́дете ненави́дими от всех и́мене Моего́ ра́ди.</p>  <p>И влас главы́ ва́шея не поги́бнет.</p>  <p>В терпе́нии ва́шем стяжи́те ду́ши ва́ша.</p>  <p>Егда́ же у́зрите обстои́мь Иерусали́м во́и, тогда́ разуме́йте, я́ко прибли́жися запусте́ние ему́.</p>  <p>Тогда́ су́щии во Иуде́и да бе́гают в го́ры, и и́же посреде́ его́, да исхо́дят, и и́же во страна́х, да не вхо́дят вонь.</p>  <p>Я́ко дни́е отмще́нию си́и суть, я́ко испо́лнитися всему́ пи́санному.</p>  <p>Го́ре же иму́щим во утро́бе и доя́щим в ты́я дни, бу́дет бо беда́ ве́лия на земли́ и гнев на лю́дех сих.</p>  <p>И паду́т во о́стрии меча́, и плене́ни бу́дут во вся язы́ки, и Иерусали́м бу́дет попира́емь язы́ки, до́ндеже сконча́ются времена́ язы́к.</p>  <p>И бу́дут зна́мения в со́лнце и луне́ и звезда́х, и на земли́ туга́ язы́ком от неча́яния шу́ма морска́го и возмуще́ния,</p>  <p>Издыха́ющим челове́ком от стра́ха и ча́яния гряду́щих на вселе́нную, си́лы бо небе́сныя подви́гнутся.</p>  <p>И тогда́ у́зрят Сы́на Челове́ческа гряду́ща на о́блацех с си́лою и сла́вою мно́гою.</p>  <p>Начина́ющим же сим быва́ти, восклони́теся и воздви́гните главы́ ва́ша, зане́ приближа́ется избавле́ние ва́ше.</p>  <p>И рече́ при́тчу им: ви́дите смоко́вницу и вся древа́,</p>  <p>Егда́ прошиба́ются уже́, ви́дяще са́ми ве́сте, я́ко близ жа́тва есть.</p>  <p>Та́ко и вы, егда́ у́зрите сия́ быва́юща, ве́дите, я́ко близ есть Ца́рствие Бо́жие.</p>  <p>Ами́нь глаго́лю вам, я́ко не и́мать прейти́ род сей, до́ндеже вся сия́ бу́дут.</p>  <p>Не́бо и земля́ ми́мо и́дет, а словеса́ Моя́ не и́мут прейти́.</p>  <p>Внемли́те же себе́, да не когда́ отягча́ют се́рдца ва́ша объяде́нием и пия́нством и печа́льми жите́йскими, и на́йдет на вы внеза́пу день той.</p>  <p>Я́ко сеть бо прии́дет на вся живу́щия на лицы́ всея́ земли́.</p>  <p>Бди́те у́бо на вся́ко вре́мя моля́щеся, да сподо́битеся убежа́ти всех сих хотя́щих бы́ти, и ста́ти пред Сы́ном Челове́ческим.</p>  <p>Бе́ же во дни во це́ркви учя́, но́щию же исходя́ водворя́шеся в горе́ нарица́емей Елео́н.</p>  <p>И вси лю́дие из у́тра прихожда́ху к Нему́ во це́рковь послу́шати Его́.</p>
  <h1>От Луки́, глава 22</h1>  <p>Приближа́шеся же пра́здник опресно́к, глаго́лемый Па́сха.</p>  <p>И иска́ху архиере́е и кни́жницы, ка́ко бы́ша уби́ли Его́, боя́хуся бо люде́й.</p>  <p>Вни́де же сатана́ во Иу́ду нарица́емаго Искарио́т, су́ща от числа́ обоюна́десяте.</p>  <p>И шед глаго́ла архиере́ом и воево́дам, ка́ко Его́ преда́ст им.</p>  <p>И возра́довашася и совеща́ша ему́ сре́бреники да́ти.</p>  <p>И испове́да, {обеща́ся}и иска́ше подо́бна вре́мене, да преда́ст Его́ им без наро́да.</p>  <p>Прии́де же день опресно́к, во́ньже подо́бно бе [вре́мя] жре́ти па́сху.</p>  <p>И посла́ Петра́ и Иоа́нна, рек: ше́дша угото́вайта нам па́сху, да я́мы.</p>  <p>О́на же реко́ста Ему́: где хо́щеши угото́ваем?</p>  <p>Он же рече́ им: се восходя́щема ва́ма во град, сря́щет вы челове́к в скуде́льнице во́ду нося́, по нем иде́та в дом, во́ньже вхо́дит.</p>  <p>И рце́та до́му влады́це: глаго́лет тебе́ Учи́тель, где есть оби́тель, иде́же па́сху со ученики́ Мои́ми снем?</p>  <p>И той ва́ма пока́жет го́рницу ве́лию по́стлану, ту угото́вайта.</p>  <p>Ше́дша же обрето́ста, я́коже рече́ и́ма, и угото́васта па́сху.</p>  <p>И егда́ бысть час, возлеже́, и обана́десяте Апо́стола с Ним,</p>  <p>И рече́ к ним: жела́нием возжеле́х сию́ па́сху я́сти с ва́ми, пре́жде да́же не прииму́ мук.</p>  <p>Глаго́лю бо вам, я́ко отсе́ле не и́мам я́сти от него́, до́ндеже сконча́ются во Ца́рствии Бо́жии.</p>  <p>И прии́м ча́шу, хвалу́ возда́в, рече́: приими́те сию́, и раздели́те себе́.</p>  <p>Глаго́лю бо вам, я́ко не и́мам пи́ти от плода́ ло́знаго, до́ндеже Ца́рствие Бо́жие прии́дет.</p>  <p>И прии́м хлеб, хвалу́ возда́в, преломи́ и даде́ им, глаго́ля: сие́ есть те́ло Мое́, е́же за вы дае́мо, сие́ твори́те в Мое́ воспомина́ние.</p>  <p>Та́кожде же и ча́шу по ве́чери, глаго́ля: сия́ ча́ша Но́вый Заве́т Мое́ю кро́вию, я́же за вы пролива́ется,</p>  <p>Оба́че се рука́ предаю́щаго Мя со Мно́ю есть на трапе́зе.</p>  <p>И Сын у́бо Челове́ческий и́дет по рече́нному, {по пред'уста́вленному [сове́ту]}оба́че го́ре челове́ку тому́, и́мже предае́тся.</p>  <p>И ти́и нача́ша иска́ти в себе́, кото́рый у́бо от них хотя́й сие́ сотвори́ти.</p>  <p>Бы́сть же и пря́ в них, ки́й мни́тся их бы́ти бо́лий.</p>  <p>Он же рече́ им: ца́рие язы́к госпо́дствуют и́ми, и облада́ющии и́ми благода́теле нарица́ются.</p>  <p>Вы же не та́ко, но бо́лий в вас, да бу́дет я́ко мний, и ста́рей, я́ко служа́й.</p>  <p>Кто бо бо́лий, возлежа́й ли или́ служа́й? Не возлежа́й ли? Аз же посреде́ вас есмь я́ко служа́й.</p>  <p>Вы же есте́ пребы́вше со Мно́ю в напа́стех Мои́х.</p>  <p>И Аз завещава́ю вам, я́коже завеща́ Мне Оте́ц Мой, Ца́рство,</p>  <p>Да я́сте и пие́те на трапе́зе Мое́й во Ца́рствии Мое́м, и ся́дете на престо́лех, судя́ще обемана́десяте коле́нома Изра́илевома.</p>  <p>Рече́ же Госпо́дь: Си́моне, Си́моне, се сатана́ про́сит вас, дабы́ се́ял, я́ко пшени́цу.</p>  <p>Аз же моли́хся о тебе́, да не оскуде́ет ве́ра твоя́, и ты не́когда обра́щься утверди́ бра́тию твою́.</p>  <p>Он же рече́ Ему́: Го́споди, с Тобо́ю гото́в есмь и в темни́цу и на смерть ити́.</p>  <p>Он же рече́: глаго́лю ти, Пе́тре, не возгласи́т пе́тель днесь, до́ндеже трикра́ты отве́ржешися Мене́ не ве́дети.</p>  <p>И рече́ им: егда́ посла́х вы без влага́лища и без ме́ха и без сапо́г, еда́ что́ лише́ни бы́сте? Они́ же ре́ша: ничесо́же.</p>  <p>Рече́ же им: но ны́не и́же и́мать влага́лище, да во́змет, та́кожде и мех, а и́же не и́мать, да прода́ст ри́зу свою́, и ку́пит нож.</p>  <p>Глаго́лю бо вам, я́ко еще́ пи́саное се подоба́ет, да сконча́ется о Мне, е́же: и со беззако́нными вмени́ся. И́бо е́же о Мне, кончи́ну и́мать.</p>  <p>Они́ же ре́ша: Го́споди, се ножа́ зде два. Он же рече́ им: дово́льно есть.</p>  <p>И изше́д и́де по обы́чаю в го́ру Елео́нскую, по Нем же идо́ша ученицы́ Его́.</p>  <p>Быв же на ме́сте, рече́ им: моли́теся, да не вни́дете в напа́сть.</p>  <p>И Сам отступи́ от них я́ко верже́нием ка́мене, и покло́нь коле́на моля́шеся,</p>  <p>Глаго́ля: О́тче, а́ще во́лиши мимонести́ ча́шу сию́ от Мене́, оба́че не Моя́ во́ля, но Твоя́ да бу́дет.</p>  <p>Яви́ся же Ему́ А́нгел с небесе́, укрепля́я Его́.</p>  <p>И быв в по́двизе, приле́жнее моля́шеся: бысть же пот Его́ я́ко ка́пли кро́ве ка́плющия на зе́млю.</p>  <p>И воста́в от моли́твы и прише́д ко ученико́м, обре́те их спя́щих от печа́ли.</p>  <p>И рече́ им: что спите́? Воста́вше моли́теся, да не вни́дете в напа́сть.</p>  <p>Еще́ же Ему́ глаго́лющу, се наро́д, и нарица́емый Иу́да, еди́н от обоюна́десяте, идя́ше пред ни́ми, и приступи́ ко Иису́сови целова́ти Его́. Сие́ бо бе зна́мение далим: Его́же а́ще лобжу́, Той есть.</p>  <p>Иису́с же рече́ ему́: Иу́до, лобза́нием ли Сы́на Челове́ческаго предае́ши?</p>  <p>Ви́девше же, и́же бе́ху о Нем быва́емое, ре́ша Ему́: Го́споди, а́ще уда́рим ноже́м?</p>  <p>И уда́ри еди́н не́кий от них архиере́ова раба́ и уре́за ему́ у́хо десно́е.</p>  <p>Отвеща́в же Иису́с рече́: оста́вите до сего́. И косну́в во у́хо его́, исцели́ его́.</p>  <p>Рече́ же Иису́с ко прише́дшим Нань архиере́ом и воево́дам церко́вным и ста́рцем: я́ко на разбо́йника ли изыдо́сте со ору́жием и дреко́льми я́ти Мя?</p>  <p>По вся дни су́щу Ми с ва́ми в це́ркви, не простро́сте руки́ на Мя, но се есть ва́ша годи́на и о́бласть те́мная.</p>  <p>Е́мше же Его́ ведо́ша и введо́ша Его́ во двор архиере́ов. Петр же вслед идя́ше издале́ча.</p>  <p>Возгне́щшим же огнь посреде́ двора́ и вку́пе седя́щим им, седя́ше Петр посреде́ их.</p>  <p>Узре́вши же его́ рабы́ня не́кая седя́ща при све́те и воззре́вши нань, рече́: и сей с Ним бе.</p>  <p>Он же отве́ржеся Его́, глаго́ля: же́но, не зна́ю Его́.</p>  <p>И пома́ле други́й ви́дев его́, рече́: и ты от них еси́. Петр же рече́: челове́че, несмь.</p>  <p>И мимоше́дшу я́ко часу́ еди́ному, ин не́кий крепля́шеся глаго́ля: вои́стинну и сей с Ним бе, и́бо Галиле́анин есть.</p>  <p>Рече́ же Петр: челове́че, не вем, е́же глаго́леши. И а́бие, еще́ глаго́лющу ему́, возгласи́ пе́тель.</p>  <p>И обра́щься Госпо́дь воззре́ на Петра́, и помяну́ Петр сло́во Госпо́дне, я́коже рече́ ему́: я́ко пре́жде да́же пе́тель не возгласи́т, отве́ржешися Мене́ трикра́ты.</p>  <p>И изше́д вон пла́кася го́рько.</p>  <p>И му́жие держа́щии Иису́са руга́хуся Ему́, бию́ще.</p>  <p>И закры́вше Его́, бия́ху Его́ по лицу́ и вопроша́ху Его́, глаго́люще: прорцы́, кто есть ударе́й Тя?</p>  <p>И и́на мно́га ху́ляще глаго́лаху Нань.</p>  <p>И я́ко бысть день, собра́шася ста́рцы людсти́и и архиере́е и кни́жницы, и ведо́ша Его́ на сонм свой,</p>  <p>Глаго́люще: а́ще Ты еси́ Христо́с? Рцы нам. Рече́ же им: а́ще вам реку́, не и́мете ве́ры,</p>  <p>А́ще же и вопрошу́ вы, не отвеща́ете Ми, ни отпустите́.</p>  <p>Отсе́ле бу́дет Сын Челове́ческий седя́й одесну́ю си́лы Бо́жия.</p>  <p>Ре́ша же вси: Ты ли у́бо еси́ Сын Бо́жий? Он же к ним рече́: вы глаго́лете, я́ко Аз есмь.</p>  <p>Они́ же ре́ша: что еще́ тре́буем свиде́тельства? Са́ми бо слы́шахом от уст Его́.</p></div>
  <div class="glava" id="glava-23" style="display: none;"><h1>От Луки́, глава 23</h1>  <p>И воста́вше все мно́жество их, ведо́ша Его́ к Пила́ту.</p>  <p>Нача́ша же Нань ва́дити, глаго́люще: Сего́ обрето́хом развраща́юща язы́к наш и возбраня́юща ке́сареви дань дая́ти, глаго́люща Себе́ Христа́ Царя́ бы́ти.</p>  <p>Пила́т же вопроси́ Его́, глаго́ля: Ты ли еси́ Царь Иуде́ом? Он же отвеща́в рече́ ему́: ты глаго́леши.</p>  <p>Пила́т же рече́ ко архиере́ом и наро́ду: ни коея́же обрета́ю вины́ в челове́це сем.</p>  <p>Они́ же крепля́хуся глаго́люще, я́ко развраща́ет лю́ди, учя́ по всей Иуде́и, наче́н от Галиле́и до зде.</p>  <p>Пила́т же слы́шав Галиле́ю, вопроси́, а́ще челове́к Галиле́анин есть?</p>  <p>И разуме́в, я́ко от о́бласти И́родовы есть, посла́ Его́ ко И́роду, су́щу и тому́ во Иерусали́ме в ты́я дни.</p>  <p>И́род же ви́дев Иису́са рад бысть зело́, бе бо жела́я от мно́га вре́мене ви́дети Его́, зане́ слы́шаше мно́га о Нем, и наде́яшеся зна́мение не́кое ви́дети от Него́ быва́емо.</p>  <p>Вопроша́ше же Его́ словесы́ мно́ги, Он же ничесо́же отвещава́ше ему́.</p>  <p>Стоя́ху же архиере́е и кни́жницы, приле́жно ва́дяще Нань.</p>  <p>Укори́в же Его́ И́род с во́и свои́ми и поруга́вся, обо́лк его́ в ри́зу све́тлу, возврати́ Его́ к Пила́ту.</p>  <p>Бы́ста же си дру́га И́род же и Пила́т в той день с собо́ю, пре́жде бо бе́ста вражду́ иму́ща между́ собо́ю.</p>  <p>Пила́т же созва́ архиере́и и кня́зи и лю́ди.</p>  <p>Рече́ к ним: приведо́сте ми челове́ка сего́, я́ко развраща́юща лю́ди, и се аз пред ва́ми истяза́в, ни еди́ныя же обрета́ю в челове́це сем вины́, я́же Нань ва́дите.</p>  <p>Но ни И́род, посла́х бо Его́ к нему́, и се ничто́же досто́йно сме́рти сотворе́но есть о Нем.</p>  <p>Показа́в {наказа́в}у́бо Его́ отпущу́.</p>  <p>Ну́жду же имя́ше на вся пра́здники отпуща́ти им еди́наго.</p>  <p>Возопи́ша же вси наро́ди, глаго́люще: возми́ Сего́, отпусти́ же нам Вара́вву.</p>  <p>И́же бе за не́кую крамолу́ бы́вшую во гра́де и уби́йство вве́ржен в темни́цу.</p>  <p>Па́ки же Пила́т возгласи́, хотя́ отпусти́ти Иису́са.</p>  <p>Они́ же возглаша́ху, глаго́люще: распни́, распни́ Его́.</p>  <p>Он же трети́цею рече́ к ним: что бо зло сотвори́ Сей? Ничесо́же досто́йна сме́рти обрето́х о Нем, показа́в {наказа́в}у́бо Его́ отпущу́.</p>  <p>Они́ же прилежа́ху гла́сы вели́кими, прося́ще Его́ на распя́тие, и устоя́ху {превозмога́ху}гла́си их и архиере́йстии.</p>  <p>Пила́т же посуди́ бы́ти проше́нию их.</p>  <p>Отпусти́ же и́же за крамолу́ и уби́йство всажде́ннаго в темни́цу, его́же проша́ху, Иису́са же преда́в во́ли их.</p>  <p>И я́ко поведо́ша Его́, е́мше Си́мона не́коего Кирине́а, гряду́ща с села́, возложи́ша нань крест носи́ти по Иису́се.</p>  <p>Идя́ше же во след Его́ наро́д мног люде́й, и жены́, я́же и пла́кахуся и рыда́ху Его́.</p>  <p>Обра́щься же к ним Иису́с рече́: дще́ри Иерусали́мски, не пла́читеся о Мне, оба́че себе́ пла́чите и чад ва́ших.</p>  <p>Я́ко се дни́е гряду́т, в ня́же реку́т: блаже́ны непло́ды, и утро́бы, я́же не роди́ша, и сосцы́, и́же не дои́ша.</p>  <p>Тогда́ начну́т глаго́лати гора́м: пади́те на ны, и холмо́м: покры́йте ны.</p>  <p>Зане́ а́ще в су́рове дре́ве сия́ творя́т, в су́се что бу́дет?</p>  <p>Ведя́ху же и и́на два злоде́я с Ним уби́ти.</p>  <p>И егда́ приидо́ша на ме́сто, нарица́емое Ло́бное, ту распя́ша Его́ и злоде́я, о́ваго у́бо одесну́ю, а друга́го ошу́юю.</p>  <p>Иису́с же глаго́лаше: О́тче, отпусти́ им, не ве́дят бо что творя́т. Разделя́юще же ри́зы Его́, мета́ху жре́бия.</p>  <p>И стоя́ху лю́дие зря́ще. Руга́хуся же и кня́зи с ни́ми, глаго́люще: ины́я спасе́, да спасе́т и Себе́, а́ще Той есть Христо́с Бо́жий избра́нный.</p>  <p>Руга́хуся же Ему́ и во́ини, приступа́юще и о́цет приде́юще Ему́.</p>  <p>И глаго́лаху: а́ще Ты еси́ Царь Иуде́йск, спаси́ся Сам.</p>  <p>Бе же и написа́ние напи́сано над Ним писмены́ е́ллинскими и ри́мскими и евре́йскими: Сей есть Царь Иуде́йск.</p>  <p>Еди́н же от обе́шеною злоде́ю ху́ляше Его́, глаго́ля: а́ще Ты еси́ Христо́с, спаси́ Себе́ и на́ю.</p>  <p>Отвеща́в же други́й преща́ше ему́, глаго́ля: ни ли ты бои́шися Бо́га, я́ко в то́мже осужде́н еси́?</p>  <p>И мы у́бо в пра́вду, досто́йная бо по дело́м на́ю восприе́млева, Сей же ни еди́наго зла сотвори́.</p>  <p>И глаго́лаше Иису́сови: помяни́ мя, Го́споди, егда́ прии́деши во Ца́рствии си.</p>  <p>И рече́ ему́ Иису́с: ами́нь глаго́лю тебе́, днесь со Мно́ю бу́деши в раи́.</p>  <p>Бе же час я́ко шесты́й, и тма бысть по всей земли́ до часа́ девя́таго.</p>  <p>И поме́рче со́лнце, и заве́са церко́вная раздра́ся посреде́.</p>  <p>И возгла́шь гла́сом ве́лиим Иису́с, рече́: О́тче, в ру́це Твои́ предаю́ дух Мой. И сия́ рек и́здше.</p>  <p>Ви́дев же со́тник бы́вшее, просла́ви Бо́га, глаго́ля: вои́стинну челове́к сей пра́веден бе.</p>  <p>И вси прише́дшии наро́ди на позо́р сей, ви́дяще быва́ющая, бию́ще пе́рси своя́ возвраща́хуся.</p>  <p>Стоя́ху же вси зна́емии Его́ издале́ча, и жены́ спосле́дствовавшия Ему́ от Галиле́и, зря́ще сих.</p>  <p>И се муж и́менем Ио́сиф, сове́тник сый, муж благ и пра́веден</p>  <p>Сей не бе приста́л сове́ту и де́лу их, от Аримафе́а гра́да Иуде́йска, и́же ча́яше и той Ца́рствия Бо́жия.</p>  <p>Сей присту́пль к Пила́ту, проси́ те́ло Иису́сова,</p>  <p>И снем е́ обви́т плащани́цею, и положи́ е́ во гро́бе изсе́чене, в не́мже не бе никто́же никогда́же положе́н.</p>  <p>И день бе пято́к, и суббо́та света́ше.</p>  <p>Всле́д же ше́дшия жены́, я́же бя́ху пришли́ с Ним от Галиле́и, ви́деша гроб, и я́ко положе́но бысть те́ло Его́.</p>  <p>Возвра́щшеся же угото́ваша арома́ты и мν́ро, и в суббо́ту у́бо умолча́ша по за́поведи.</p>
  <h1>От Луки́, глава 24</h1>  <p>Во еди́ну от суббо́т, зело́ ра́но приидо́ша жены́ на гроб, нося́ще я́же угото́ваша арома́ты, и други́я с ни́ми.</p>  <p>Обрето́ша же ка́мень отвале́н от гро́ба,</p>  <p>И вше́дше не обрето́ша телесе́ Го́спода Иису́са.</p>  <p>И бысть не домышля́ющимся им о сем, и се му́жа два ста́ста в них в ри́зах блеща́щихся.</p>  <p>Пристра́шным же бы́вшим им и покло́ншим ли́ца на зе́млю, реко́ста к ним, что и́щете жива́го с ме́ртвыми?</p>  <p>Несть зде, но воста́. Помяни́те, я́коже глаго́ла вам, еще́ сый в Галиле́и,</p>  <p>Глаго́ля, я́ко подоба́ет Сы́ну Челове́ческому пре́дану бы́ти в ру́це челове́к гре́шник, и про́пяту бы́ти, и в тре́тий день воскре́снути.</p>  <p>И помяну́ша глаго́лы Его́.</p>  <p>И возвра́щшеся от гро́ба, возвести́ша вся сия́ единомуна́десяте и всем про́чим.</p>  <p>Бя́ше же Магдали́на Мари́а и Иоа́нна и Мари́а Иа́ковля, и про́чыя с ни́ми, я́же глаго́лаху ко Апо́столом сия́.</p>  <p>И яви́шася пред ни́ми я́ко лжа глаго́лы их, и не ве́роваху им.</p>  <p>Петр же воста́в тече́ ко гро́бу и прини́к ви́де ри́зы еди́ны лежа́щя, и оты́де, в себе́ дивя́ся бы́вшему.</p>  <p>И се два от них бе́ста иду́ща в то́йже день в весь отстоя́щу ста́дий шестьдеся́т от Иерусали́ма, е́йже и́мя Еммау́с.</p>  <p>И та бесе́доваста к себе́ о всех сих приклю́чшихся.</p>  <p>И бысть бесе́дующема и́ма и совопроща́ющемася, и Сам Иису́с прибли́жися идя́ше с ни́ма.</p>  <p>О́чи же ею́ держа́стеся, да Его́ не позна́ета.</p>  <p>Рече́ же к ни́ма: что суть словеса́ сия́, о ни́хже стяза́етася к себе́ иду́ща, и еста́ дря́хла?</p>  <p>Отвеща́в же еди́н, ему́же и́мя Клео́па, рече́ к Нему́: Ты ли еди́н пришле́ц еси́ во Иерусали́м, и не уве́де бы́вших в нем во дни сия́?</p>  <p>И рече́ и́ма: ки́их? О́на же ре́ста Ему́: я́же о Иису́се Назаряни́не, И́же бысть муж проро́к, си́лен де́лом и сло́вом пред Бо́гом и все́ми людьми́.</p>  <p>Ка́ко преда́ша Его́ архиере́и и кня́зи на́ши на осужде́ние сме́рти и распя́ша Его́.</p>  <p>Мы же наде́яхомся, я́ко Сей есть хотя́ изба́вити Изра́иля, но и над все́ми си́ми, тре́тий сей день и́мать днесь, отне́лиже сия́ бы́ша.</p>  <p>Но и жены́ не́кия от нас ужаси́ша ны, бы́вшия ра́но у гро́ба,</p>  <p>И не обре́тше телесе́ Его́, приидо́ша, глаго́люще, и явле́ние А́нгел ви́девше, и́же глаго́лют Его́ жи́ва.</p>  <p>И идо́ша не́цыи от нас ко гро́бу и обрето́ша та́ко, я́коже и жены́ ре́ша, Самого́ же не ви́деша.</p>  <p>И Той рече́ к нима: о несмы́сленная и ко́сная се́рдцем, е́же ве́ровати о всех, я́же глаго́лаша проро́цы.</p>  <p>Не сия́ ли подоба́ше пострада́ти Христу́ и вни́ти в сла́ву Свою́?</p>  <p>И наче́н от Моисе́а и от всех проро́к, сказа́ше и́ма от всех Писа́ний я́же о Нем.</p>  <p>И прибли́жишася в весь, в ню́же идя́ста, и Той творя́шеся далеча́йше ити́.</p>  <p>И ну́ждаста Его́, глаго́люще: обля́зи с на́ма, я́ко к ве́черу есть, и преклони́лся есть день. И вни́де с ни́ма облещи́.</p>  <p>И бысть я́ко возлеже́ с ни́ма, и прии́м хлеб благослови́, и преломи́в дая́ше и́ма.</p>  <p>О́нема же отверзо́стеся о́чи, и позна́ста Его́, и Той неви́димь бысть и́ма.</p>  <p>И реко́ста к себе́: не се́рдце ли на́ю горя́ бе в на́ю, егда́ глаго́лаше на́ма на пути́ и я́ко ска́зоваше на́ма Писа́ния?</p>  <p>И воста́вша в той час, возврати́стася во Иерусали́м и обрето́ста совоку́плены единагона́десяте и и́же бя́ху с ни́ми,</p>  <p>Глаго́лющих, я́ко вои́стинну воста́ Госпо́дь и яви́ся Си́мону.</p>  <p>И та пове́даста, я́же бы́ша на пути́, и я́ко позна́ся и́ма в преломле́нии хле́ба.</p>  <p>Сия́ же им глаго́лющим, и Сам Иису́с ста посреде́ их и глаго́ла им: ми́р вам.</p>  <p>Убоя́вшеся же и пристра́шни бы́вше, мня́ху дух ви́дяще.</p>  <p>И рече́ им: что смуще́ни есте́? И почто́ помышле́ния вхо́дят в сердца́ ва́ша?</p>  <p>Ви́дите ру́це Мои́ и но́зе Мои́, я́ко сам Аз есмь. Осяжи́те Мя и ви́дите, я́ко дух пло́ти и ко́сти не и́мать, я́коже Мене́ ви́дите иму́ща.</p>  <p>И сие́ рек, показа́ им ру́це и но́зе.</p>  <p>Еще́ же неве́рующим им от ра́дости и чудя́щимся, рече́ им: и́мате ли что сне́дно зде?</p>  <p>Они́ же да́ша Ему́ ры́бы печены́ часть и от пчел сот.</p>  <p>И взем пред ни́ми яде́.</p>  <p>Рече́ же им: сия́ суть словеса́, я́же глаго́лах к вам еще́ сый с ва́ми, я́ко подоба́ет сконча́тися всем напи́санным в зако́не Моисе́ове и проро́цех и псалме́х о Мне.</p>  <p>Тогда́ отве́рзе им ум разуме́ти Писа́ния.</p>  <p>И рече́ им, я́ко та́ко пи́сано есть, и та́ко подоба́ше пострада́ти Христу́ и воскре́снути от ме́ртвых в тре́тий день,</p>  <p>И пропове́датися во и́мя Его́ покая́нию и отпуще́нию грехо́в во всех язы́цех, наче́нше от Иерусали́ма.</p>  <p>Вы же есте́ свиде́телие сим.</p>  <p>И се Аз послю́ обетова́ние Отца́ Моего́ на вы, вы же седи́те во гра́де Иерусали́мсте, до́ндеже облече́теся си́лою свы́ше.</p>  <p>Изве́д же их вон до Вифа́нии и воздви́г ру́це Свои́, и благослови́ их.</p>  <p>И бысть егда́ благословля́ше их, отступи́ от них и возноша́шеся на не́бо.</p>  <p>И ти́и поклони́шася Ему́, и возврати́шася во Иерусали́м с ра́достию вели́кою.</p>  <p>И бя́ху вы́ну в це́ркви, хва́ляще и благословя́ще Бо́га. Ами́нь.</p></div>
   

     <!-- Деяния-->
  <div class="deyaniya" id="glava-1" style="display: none;"><h1>Дея́ния, глава 1</h1>  <p>Пе́рвое у́бо сло́во сотвори́х о всех, о Фео́филе, я́же нача́т Иису́с твори́ти же и учи́ти,</p>  <p>Да́же до дне, во́ньже, запове́дав апо́столом Ду́хом Святы́м, и́хже избра́, вознесе́ся.</p>  <p>Пред ни́миже и поста́ви Себе́ жи́ва по страда́нии Свое́м во мно́зех [и́стинных] зна́мениих, де́ньми четы́редесятьми явля́яся им и глаго́ля я́же о Ца́рствии Бо́жии.</p>  <p>С ни́миже и яды́й, повеле́ им от Иерусали́ма не отлуча́тися, но жда́ти обетова́ния О́тча, е́же слы́шасте от Мене́:</p>  <p>Я́ко Иоа́нн у́бо крести́л есть водо́ю, вы же и́мате крести́тися Ду́хом Святы́м, не по мно́зех сих днех.</p>  <p>Они́ же у́бо соше́дшеся, вопроша́ху Его́, глаго́люще: Го́споди, а́ще в ле́то сие́ устроя́еши ца́рствие Изра́илево?</p>  <p>Рече́ же к ним: несть ва́ше разуме́ти времена́ и ле́та, я́же Оте́ц положи́ во Свое́й вла́сти.</p>  <p>Но прии́мете си́лу, наше́дшу Свято́му Ду́ху на вы, и бу́дете Ми свиде́телие во Иерусали́ме же и во всей Иуде́и и Самари́и, и да́же до после́дних земли́.</p>  <p>И сия́ рек, зря́щим им, взя́тся, и о́блак подъя́т Его́ от о́чию их.</p>  <p>И я́ко взира́юще бя́ху на не́бо, иду́щу Ему́, и се му́жа два ста́ста пред ни́ми во оде́жди беле́.</p>  <p>Я́же и реко́ста: му́жие Галиле́йстии, что стоите́ зря́ще на не́бо? Сей Иису́с, вознесы́йся от вас на не́бо, та́кожде прии́дет, и́мже о́бразом ви́десте Его́ иду́ща на не́бо.</p>  <p>Тогда́ возврати́шася во Иерусали́м от горы́ нарица́емыя Елео́н, я́же есть близ Иерусали́ма, суббо́ты иму́щия путь.</p>  <p>И егда́ внидо́ша, взыдо́ша на го́рницу, иде́же бя́ху пребыва́юще, Петр же и Иа́ков, и Иоа́нн и Андре́й, Фили́пп и Фома́, Варфоломе́й и Матфе́й, Иа́ков Алфе́ов и Си́мон Зило́т и Иу́да Иа́ковль.</p>  <p>Си́и вси бя́ху терпя́ще единоду́шно в моли́тве и моле́нии, с жена́ми и Мари́ею Ма́терию Иису́совою и с бра́тиею Его́.</p>  <p>И во дни ты́я воста́в Петр посреде́ учени́к, рече́: [бе же име́н наро́да вку́пе я́ко сто и два́десять:]</p>  <p>Му́жие бра́тие, подоба́ше сконча́тися Писа́нию сему́, е́же предрече́ Дух Святы́й усты́ Дави́довыми о Иу́де, бы́вшем вожди́ е́мшим Иису́са,</p>  <p>Я́ко причте́н бе с на́ми и прия́л бя́ше жре́бий слу́жбы сея́.</p>  <p>Сей у́бо стяжа́ село́ от мзды непра́ведныя, и ниц быв просе́деся посреде́, и излия́ся вся утро́ба его́.</p>  <p>И разу́мно бысть всем живу́щим во Иерусали́ме, я́ко нарещи́ся селу́ тому́ свои́м их язы́ком Акелдама́, е́же есть село́ кро́ве.</p>  <p>Пи́шется бо в кни́зе Псало́мстей: да бу́дет двор его́ пуст, и да не бу́дет живу́щаго в нем, и епи́скопство его́ да прии́мет ин.</p>  <p>Подоба́ет у́бо от сходи́вшихся с на́ми муже́й во вся́ко ле́то, в не́же вни́де и изы́де в нас Госпо́дь Иису́с,</p>  <p>Наче́н от креще́ния Иоа́ннова да́же до дне, во́ньже вознесе́ся [на не́бо] от нас, свиде́телю воскресе́ния Его́ бы́ти с на́ми еди́ному от сих.</p>  <p>И поста́виша два, Ио́сифа нарица́емаго Варса́ву, и́же нарече́н бысть Иу́ст, и Матфи́а.</p>  <p>И помоли́вшеся ре́ша: Ты, Го́споди, Сердцеве́дче всех, покажи́, его́же избра́л еси́ от сею́ двою́ еди́наго,</p>  <p>Прия́ти жре́бий служе́ния сего́ и апо́стольства, из него́же испаде́ Иу́да, ити́ в ме́сто свое́.</p>  <p>И да́ша жре́бия и́ма, и паде́ жре́бий на Матфи́а, и причте́н бысть ко единона́десяти апо́столом.</p>
  <h1>Дея́ния, глава 2</h1>  <p>И егда́ скончава́шася дни́е Пятьдеся́тницы, бе́ша вси [апо́столи] единоду́шно вку́пе.</p>  <p>И бысть внеза́пу с небесе́ шум, я́ко носи́му дыха́нию бу́рну, и испо́лни весь дом, иде́же бя́ху седя́ще,</p>  <p>И яви́шася им разделе́ни язы́цы я́ко о́гненни, се́де же на еди́ном ко́емждо их.</p>  <p>И испо́лнишася вси Ду́ха Свя́та и нача́ша глаго́лати ины́ми язы́ки, я́коже Дух дая́ше им провещава́ти.</p>  <p>Бя́ху же во Иерусали́ме живу́щии иуде́е, му́жие благогове́йнии, от всего́ язы́ка, и́же под небесе́м.</p>  <p>Бы́вшу же гла́су сему́, сни́деся наро́д и смяте́ся, я́ко слы́шаху еди́н ко́йждо их свои́м язы́ком глаго́лющих их.</p>  <p>Дивля́хуся же вси и чудя́хуся, глаго́люще друг ко дру́гу: не се ли, вси си́и суть глаго́лющии галиле́ане?</p>  <p>И ка́ко мы слы́шим ко́ждо свой язы́к наш, в не́мже роди́хомся?</p>  <p>Па́рфяне и ми́дяне и елами́те, и живу́щии в Месопота́мии, во Иуде́и же и Каппадоки́и, в По́нте и во Аси́и,</p>  <p>Во Фриги́и же и Памфили́и, во Еги́пте и страна́х Ливи́и, я́же при Кирини́и, и приходя́щии ри́мляне,</p>  <p>Иуде́и же и прише́льцы, {Прозели́ты, т. н. обращенные из язычников.}кри́тяне и ара́вляне, слы́шим глаго́лющих их на́шими язы́ки вели́чия Бо́жия.</p>  <p>Ужаса́хуся же вси и недоумева́хуся, друг ко дру́гу глаго́люще: что́ у́бо хо́щет сие́ бы́ти?</p>  <p>Ини́и же руга́ющеся глаго́лаху, я́ко вино́м испо́лнени суть.</p>  <p>Став же Петр со единона́десятьми, воздви́же глас свой и рече́ им: му́жие Иуде́йстии и живу́щии во Иерусали́ме вси, сие́ вам разу́мно да бу́дет, и внуши́те глаго́лы моя́,</p>  <p>Не бо, я́коже вы непщу́ете, си́и пия́ни суть, есть бо час тре́тий дне.</p>  <p>Но сие́ есть рече́нное проро́ком Ио́илем:</p>  <p>И бу́дет в после́дния дни, [глаго́лет Госпо́дь,] излию́ от Ду́ха Моего́ на вся́ку плоть, и прореку́т сы́нове ва́ши и дще́ри ва́ша, и ю́ноши ва́ши виде́ния у́зрят, и ста́рцы ва́ши со́ния ви́дят.</p>  <p>И́бо на рабы́ Моя́ и на рабы́ни Моя́ во дни о́ны излию́ от Ду́ха Моего́, и прореку́т.</p>  <p>И дам чудеса́ на небеси́ горе́ и зна́мения на земли́ ни́зу, кровь и огнь и куре́ние ды́ма.</p>  <p>Со́лнце преложи́тся во тьму, и луна́ в кровь, пре́жде да́же не приити́ дню Госпо́дню вели́кому и просвеще́нному.</p>  <p>И бу́дет, всяк, и́же а́ще призове́т и́мя Госпо́дне, спасе́тся.</p>  <p>Му́жие Изра́ильстии, послу́шайте слове́с сих: Иису́са Назоре́а, Му́жа от Бо́га изве́ствованна в вас си́лами и чудесы́ и зна́мении, я́же сотвори́ Тем Бог посреде́ вас, я́коже и са́ми ве́сте.</p>  <p>Сего́ нарекова́нным сове́том и проразуме́нием Бо́жиим пре́дана прие́мше, рука́ми беззако́нных пригво́ждьше уби́сте.</p>  <p>Его́же Бог воскреси́, разреши́в боле́зни сме́ртныя, я́коже не бя́ше мо́щно держа́ну бы́ти Ему́ от нея́.</p>  <p>Дави́д бо глаго́лет о Нем: предзре́х Го́спода пре́до мно́ю вы́ну, я́ко одесну́ю мене́ есть, да не подви́жуся.</p>  <p>Сего́ ра́ди возвесели́ся се́рдце мое́, и возра́довася язы́к мой: еще́ же и плоть моя́ всели́тся на упова́нии.</p>  <p>Я́ко не оста́виши души́ моея́ во а́де, ниже́ да́си преподо́бному Твоему́ ви́дети истле́ния.</p>  <p>Сказа́л ми еси́ пути́ живота́: испо́лниши мя весе́лия с лице́м Твои́м.</p>  <p>Му́жие бра́тие, досто́ит рещи́ с дерзнове́нием к вам о патриа́рсе Дави́де, я́ко и у́мре и погребе́н бысть, и гроб его́ есть в нас да́же до дне сего́.</p>  <p>Проро́к у́бо сый и ве́дый, я́ко кля́твою кля́тся ему́ Бог от плода́ чресл его́ по пло́ти воздви́гнути Христа́ и посади́ти Его́ на престо́ле его́,</p>  <p>Предви́дев глаго́ла о воскресе́нии Христо́ве, я́ко не оста́вися душа́ Его́ во а́де, ни плоть Его́ ви́де истле́ния.</p>  <p>Сего́ Иису́са воскреси́ Бог, ему́же вси мы есмы́ свиде́тели.</p>  <p>Десни́цею у́бо Бо́жиею вознесе́ся, и обетова́ние Свята́го Ду́ха прие́м от Отца́, излия́ сие́, е́же вы ны́не ви́дите и слы́шите.</p>  <p>Не бо Дави́д взы́де на небеса́, глаго́лет бо сам: рече́ Госпо́дь Го́сподеви моему́: седи́ одесну́ю Мене́,</p>  <p>До́ндеже положу́ враги́ Твоя́ подно́жие ног Твои́х.</p>  <p>Тве́рдо у́бо да разуме́ет весь дом Изра́илев, я́ко и Го́спода и Христа́ его́ Бог сотвори́л есть, Сего́ Иису́са, Его́же вы распя́сте.</p>  <p>Слы́шавше же умили́шася се́рдцем и ре́ша к Петру́ и про́чим Апо́столом: что́ сотвори́м, му́жие бра́тие?</p>  <p>Петр же рече́ к ним: пока́йтеся, и да крести́тся ки́йждо вас во и́мя Иису́са Христа́ во оставле́ние грехо́в, и прии́мете дар Свята́го Ду́ха.</p>  <p>Вам бо есть обетова́ние и ча́дом ва́шим и всем да́льним, ели́ки а́ще призове́т Госпо́дь Бог наш.</p>  <p>И ины́ми словесы́ мно́жайшими засвиде́тельствоваше и моля́ше я́, глаго́ля: спаси́теся от ро́да стропти́ваго сего́.</p>  <p>И́же у́бо любе́зно прия́ша сло́во его́, крести́шася, и приложи́шася в день той душ я́ко три ты́сящи.</p>  <p>Бя́ху же терпя́ще во уче́нии Апо́стол и во обще́нии и в преломле́нии хле́ба и в моли́твах.</p>  <p>Бысть же на вся́кой души́ страх: мно́га бо чудеса́ и зна́мения Апо́столы бы́ша во Иерусали́ме.</p>  <p>Страх же ве́лий бя́ше на всех их. Вси же ве́ровавшии бя́ху вку́пе и имя́ху вся о́бща.</p>  <p>И стяжа́ния и име́ния продая́ху, и раздая́ху всем, его́же а́ще кто тре́боваше.</p>  <p>По вся же дни терпя́ще единоду́шно в це́ркви и ломя́ще по домо́м хлеб, приима́ху пи́щу в ра́дости и в простоте́ се́рдца,</p>  <p>Хва́ляще Бо́га и иму́ще благода́ть у всех люде́й. Госпо́дь же прилага́ше по вся дни Це́ркви спаса́ющияся.</p></div>
<div class="deyaniya" id="glava-3" style="display: none;"><h1>Дея́ния, глава 3</h1>  <p>Вку́пе же Петр и Иоа́нн восхожда́ста во святи́лище на моли́тву в час девя́тый.</p>  <p>И не́кий муж, хром от чре́ва ма́тере своея́ сый, носи́мь быва́ше, его́же полага́ху по вся дни пред две́рьми церко́вными, реко́мыми Кра́сными, проси́ти ми́лостыни от входя́щих в це́рковь.</p>  <p>И́же ви́дев Петра́ и Иоа́нна хотя́щия вни́ти в це́рковь, проша́ше ми́лостыни.</p>  <p>Воззре́в же Петр нань со Иоа́нном, рече́: воззри́ на ны.</p>  <p>Он же прилежа́ше и́ма, мня не́что от нею́ прия́ти.</p>  <p>Рече́ же Петр: сребра́ и зла́та несть у мене́, но е́же и́мам, сие́ ти даю́, во и́мя Иису́са Христа́ Назоре́а воста́ни и ходи́.</p>  <p>И ем его́ за десну́ю ру́ку воздви́же, а́бие же утверди́стеся его́ плесне́ и гле́зне.</p>  <p>И вскочи́в ста и хожда́ше, и вни́де с ни́ма в це́рковь, ходя́ и скачя́ и хваля́ Бо́га.</p>  <p>И ви́деша его́ вси лю́дие ходя́ща и хва́ляща Бо́га,</p>  <p>Зна́ху же его́, я́ко сей бя́ше, и́же ми́лостыни ра́ди седя́ше при Кра́сных две́рех церко́вных: и испо́лнишася чу́да и у́жаса о приключи́вшемся ему́.</p>  <p>Держа́щу же ся исцеле́вшему хромо́му Петра́ и Иоа́нна, притеко́ша к ним вси лю́дие в притво́р, нарица́емый Соломо́нов, ужа́сни.</p>  <p>Ви́дев же Петр отвещава́ше к лю́дем: му́жие Изра́ильтяне, что чудите́ся о сем, или́ на ны что взира́ете, я́ко свое́ю ли си́лою или́ благоче́стием сотвори́хом его́ ходи́ти?</p>  <p>Бог Авраа́мов и Исаа́ков и Иа́ковль, Бог оте́ц на́ших, просла́ви О́трока Своего́ Иису́са, Его́же вы преда́сте, и отверго́стеся Его́ пред лице́м Пила́товым, су́ждьшу О́ному пусти́ти.</p>  <p>Вы же Свята́го и Пра́веднаго отверго́стеся, и испроси́сте му́жа уби́йцу да́ти вам,</p>  <p>Нача́льника же жи́зни уби́сте, Его́же Бог воскреси́ от ме́ртвых, ему́же мы свиде́тели есмы́.</p>  <p>И о ве́ре и́мене Его́, сего́, его́же ви́дите и зна́ете, утверди́ и́мя Его́, и ве́ра, я́же Его́ ра́ди, даде́ ему́ всю це́лость сию́ пред все́ми ва́ми.</p>  <p>И ны́не, бра́тие, вем, я́ко по неве́дению сие́ сотвори́сте, я́коже и кня́зи ва́ши:</p>  <p>Бог же, я́же предвозвести́ усты́ всех проро́к Свои́х пострада́ти Христу́, испо́лни та́ко.</p>  <p>Пока́йтеся и обрати́теся, да очи́ститеся от грех ва́ших.</p>  <p>Я́ко да прии́дут времена́ прохла́дна от лица́ Госпо́дня, и по́слет пронарече́ннаго вам Христа́ Иису́са,</p>  <p>Его́же подоба́ет небеси́ у́бо прия́ти да́же до лет устрое́ния всех, я́же глаго́ла Бог усты́ всех святы́х Свои́х проро́к от ве́ка.</p>  <p>Моисе́й у́бо ко отце́м рече́: я́ко Проро́ка вам воздви́гнет Госпо́дь Бог ваш от бра́тии ва́шея, я́ко мене́, Того́ послу́шайте по всему́, ели́ка а́ще рече́т к вам.</p>  <p>Бу́дет же, вся́ка душа́, я́же а́ще не послу́шает Проро́ка о́наго, потреби́тся от люде́й.</p>  <p>И вси же проро́цы от Саму́ила и и́же по сих, ели́цы глаго́лаша, та́кожде предвозвести́ша дни сия́.</p>  <p>Вы есте́ сы́нове проро́к и заве́та, его́же завеща́ Бог ко отце́м ва́шим, глаго́ля ко Авраа́му: и о се́мени твое́м возблагословя́тся вся оте́чествия земна́я.</p>  <p>Вам пе́рвее Бог, воздви́гий О́трока Своего́ Иису́са, посла́ Его́ благословя́ща вас, во е́же отврати́тися вам кому́ждо от злоб ва́ших.</p>
  <h1>Дея́ния, глава 4</h1>  <p>Глаго́лющим же им к лю́дем, наидо́ша на них свяще́нницы и воево́да церко́вный и саддуке́и,</p>  <p>Жа́ляще си, за е́же учи́ти им лю́ди и возвеща́ти о Иису́се воскресе́ние ме́ртвых.</p>  <p>И возложи́ша на них ру́ки и положи́ша их в соблюде́ние до у́трия, бе бо ве́чер уже́.</p>  <p>Мно́зи же от слы́шавших сло́во ве́роваша: и бысть число́ муже́й я́ко ты́сящ пять.</p>  <p>Бысть же нау́трие собра́тися князе́м их и ста́рцем и кни́жником во Иерусали́м,</p>  <p>И А́нне архиере́ю и Каиа́фе и Иоа́нну и Алекса́ндру, и ели́цы бе́ша от ро́да архиере́йска.</p>  <p>И поста́вльше их посреде́, вопроша́ху: ко́ею си́лою или́ ко́им и́менем сотвори́сте сие́ вы?</p>  <p>Тогда́ Петр, испо́лнився Ду́ха Свя́та, рече́ к ним: кня́зи лю́дстии и ста́рцы изра́илевы,</p>  <p>А́ще мы днесь истязу́еми есмы́ о благодея́нии челове́ка не́мощна, о чесо́м сей спасе́ся,</p>  <p>Разу́мно бу́ди всем вам и всем лю́дем изра́илевым, я́ко во и́мя Иису́са Христа́ Назоре́а, Его́же вы распя́сте, Его́же Бог воскреси́ от ме́ртвых, о Сем сей стои́т пред ва́ми здрав.</p>  <p>Сей есть ка́мень укоре́ный от вас зи́ждущих, бы́вый во главу́ у́гла, и несть ни о еди́ном же ино́м спасе́ния.</p>  <p>Несть бо ино́го и́мене под небесе́м, да́ннаго в челове́цех, о не́мже подоба́ет спасти́ся нам.</p>  <p>Ви́дяще же Петро́во дерзнове́ние и Иоа́нново и разуме́вше, я́ко челове́ка некни́жна еста́ и про́ста, дивля́хуся, зна́ху же их, я́ко со Иису́сом бе́ста.</p>  <p>Ви́дяще же исцеле́вшаго челове́ка с ни́ма стоя́ща, ничто́же имя́ху проти́ву рещи́.</p>  <p>Повеле́вше же и́ма вон из со́нмища изы́ти, стяза́хуся ко друг дру́гу,</p>  <p>Глаго́люще: что сотвори́м челове́кома си́ма? Я́ко у́бо наро́читое зна́мение бысть и́ма, всем живу́щим во Иерусали́ме я́ве, и не мо́жем отврещи́ся.</p>  <p>Но да не бо́лее простре́тся в лю́дех, преще́нием да запрети́м и́ма ктому́ не глаго́лати о и́мени сем ни еди́ному от челове́к.</p>  <p>И призва́вше их, запове́даша и́ма отню́д не провещава́ти ниже́ учи́ти о и́мени Иису́сове.</p>  <p>Петр же и Иоа́нн отвеща́вше к ним ре́ста: а́ще пра́ведно есть пред Бо́гом вас послу́шати па́че, не́жели Бо́га, суди́те?</p>  <p>Не мо́жем бо мы, я́же ви́дехом и слы́шахом, не глаго́лати.</p>  <p>Они́ же призапре́щше и́ма, пусти́ша я́, ничто́же обре́тше ка́ко му́чити их, люде́й ра́ди, я́ко вси прославля́ху Бо́га о бы́вшем.</p>  <p>Лет бо бя́ше мно́жае четы́редесяти челове́к той, на не́мже бысть чу́до сие́ исцеле́ния.</p>  <p>Отпуще́на же бы́вша апо́стола приидо́ста ко свои́м и возвести́ста, ели́ка к ни́ма архиере́и и ста́рцы ре́ша.</p>  <p>Они́ же слы́шавше единоду́шно воздвиго́ша глас к Бо́гу и реко́ша: Влады́ко, ты, Бо́же, сотвори́вый не́бо и зе́млю и мо́ре и вся, я́же в них!</p>  <p>И́же усты́ Дави́да о́трока Твоего́ рече́: вску́ю шата́шася язы́цы, и лю́дие поучи́шася тще́тным?</p>  <p>Предста́ша ца́рие зе́мстии, и кня́зи собра́шася вку́пе на Го́спода и на Христа́ Его́.</p>  <p>Собра́шася бо вои́стинну во гра́де сем на Свята́го О́трока Твоего́ Иису́са, Его́же пома́зал еси́, И́род же и Понти́йский Пила́т с язы́ки и людьми́ изра́илевыми,</p>  <p>Сотвори́ти, ели́ка рука́ Твоя́ и сове́т Твой преднарече́ бы́ти.</p>  <p>И ны́не, Го́споди, при́зри на преще́ния их и даждь рабо́м Твои́м со вся́ким дерзнове́нием глаго́лати сло́во Твое́,</p>  <p>Внегда́ ру́ку Твою́ простре́ти Ти во исцеле́ния, и зна́мением и чудесе́м быва́ти и́менем Святы́м О́трока Твоего́ Иису́са.</p>  <p>И помоли́вшимся им, подви́жеся ме́сто, иде́же бя́ху со́брани, и испо́лнишася вси Ду́ха Свя́та и глаго́лаху сло́во Бо́жие со дерзнове́нием.</p>  <p>Наро́ду же ве́ровавшему бе се́рдце и душа́ еди́на, и ни еди́н же что от име́ний свои́х глаго́лаше свое́ бы́ти, но бя́ху им вся о́бща.</p>  <p>И ве́лиею си́лою воздая́ху свиде́тельство Апо́столи воскресе́нию Го́спода Иису́са Христа́, благода́ть же бе ве́лия на всех их.</p>  <p>Не бя́ше бо нищь ни еди́н в них: ели́цы бо госпо́дие се́лом или́ домово́м бя́ху, продаю́ще приноша́ху це́́ны продае́мых,</p>  <p>И полага́ху при нога́х Апо́стол: дая́ше же ся коему́ждо, его́же а́ще кто тре́боваше.</p>  <p>Иоси́а же, нарече́нный Варна́ва от Апо́стол, [е́же есть сказа́емо сын утеше́ния,] леви́т, Ки́прянин ро́дом,</p>  <p>Име́я село́, прода́в принесе́ це́ну и положи́ пред нога́ми Апо́стол.</p></div>
<div class="deyaniya" id="glava-5" style="display: none;"><h1>Дея́ния, глава 5</h1>  <p>Муж же не́кий, Ана́ниа и́менем, с Сапфи́рою жено́ю свое́ю, прода́ста село́,</p>  <p>И утаи́ от цены́, све́дущей и жене́ его́, и прине́с часть не́кую, пред нога́ми Апо́стол положи́.</p>  <p>Рече́ же Петр: Ана́ние, почто́ испо́лни сатана́ се́рдце твое́ солга́ти Ду́ху Свято́му и утаи́ти от цены́ села́?</p>  <p>Су́щее тебе́ не твое́ ли бе, и прода́ное не в твое́й ли вла́сти бя́ше? Что я́ко положи́л еси́ в се́рдце твое́м вещь сию́? Не челове́ком солга́л еси́, но Бо́гу.</p>  <p>Слы́шав же Ана́ниа словеса́ сия́, пад и́здше. И бысть страх вели́к на всех слы́шащих сия́.</p>  <p>Вста́вше же ю́ноши взя́ша его́ и изне́сше погребо́ша.</p>  <p>Бысть же я́ко трем часо́м мину́вшим, и жена́ его́ не ве́дущи бы́вшаго вни́де.</p>  <p>Отвеща́в же ей Петр: рцы ми, а́ще на толи́це село́ отда́ста? Она́ же рече́: ей, на толи́це.</p>  <p>Петр же рече́ к ней: что я́ко согласи́стася искуси́ти Ду́ха Госпо́дня? Се, но́ги погре́бших му́жа твоего́ при две́рех, и изнесу́т тя.</p>  <p>Паде́ же а́бие пред нога́ма его́ и и́здше, вше́дше же ю́ноши обрето́ша ю́ ме́ртву и изне́сше погребо́ша близ му́жа ея́.</p>  <p>И бысть страх вели́к на всей це́ркви и на всех слы́шаших сия́.</p>  <p>Рука́ми же апо́стольскими бы́ша зна́мения и чудеса́ в лю́дех мно́га, и бя́ху единоду́шно вси в притво́ре Соломо́ни.</p>  <p>От про́чих же никто́же сме́яше прилепля́тися им, но велича́ху их лю́дие.</p>  <p>Па́че же прилага́хуся ве́рующии Го́сподеви, мно́жество муже́й же и жен.</p>  <p>Я́ко и на сто́гны износи́ти неду́жныя и полага́ти на посте́лях и на одре́х, да гряду́щу Петру́, поне́ сень его́ осени́т не́коего от них.</p>  <p>Схожда́ше же ся и мно́жество от окре́стных градо́в во Иерусали́м, принося́ще неду́жныя и стра́ждущия от дух нечи́стых, и́же исцелева́хуся вси.</p>  <p>Воста́в же архиере́й, и вси и́же с ним, су́щая е́ресь саддуке́йская, испо́лнишася за́висти.</p>  <p>И возложи́ша ру́ки своя́ на апо́столы, и посла́ша их в соблюде́ние о́бщее.</p>  <p>А́нгел же Госпо́день но́щию отве́рзе две́ри темни́цы, изве́д же их, рече́:</p>  <p>Иди́те, и ста́вше, глаго́лите в це́ркви лю́дем вся глаго́лы жи́зни сея́.</p>  <p>Слы́шавше же внидо́ша по у́тренице {у́тро}в це́рковь и уча́ху. Прише́д же архиере́й и и́же с ним, созва́ша собо́р и вся ста́рцы от сыно́в Изра́илевых и посла́ша во узи́лище, привести́ их.</p>  <p>Слуги́ же ше́дше не обрето́ша их в темни́це, возвра́щше же ся возвести́ша,</p>  <p>Глаго́люще, я́ко темни́цу у́бо обрето́хом заключе́ну со вся́ким утвержде́нием и блюсти́тели стоя́щия пред две́рьми, отве́рзше же, внутрь ни еди́наго обрето́хом.</p>  <p>Я́коже слы́шаша словеса́ сия́ архиере́й же и воево́да церко́вный и первосвяще́нницы, недоумева́хуся о них, что у́бо бу́дет сие́.</p>  <p>Прише́д же не́кто возвести́ им, глаго́ля, я́ко се му́жие, и́хже всади́сте в темни́цу, суть в це́ркви стоя́ще и уча́ще лю́ди.</p>  <p>Тогда́ шед воево́да со слуга́ми, приведе́ их не с ну́ждею: [боя́хуся бо люде́й, да не ка́мением побию́т их.]</p>  <p>Приве́дше же их, поста́виша на со́нмищи, и вопроси́ их архиере́й, глаго́ля:</p>  <p>Не запреще́нием ли запрети́хом вам не учи́ти о и́мени сем? И се испо́лнисте Иерусали́м уче́нием ва́шим и хо́щете навести́ на ны кровь Челове́ка Сего́.</p>  <p>Отвеща́в же Петр и Апо́столи ре́ша: повинова́тися подоба́ет Бо́гови па́че, не́жели челове́ком.</p>  <p>Бог оте́ц на́ших воздви́же Иису́са, Его́же вы уби́сте, пове́сивше на дре́ве.</p>  <p>Сего́ Бог Нача́льника и Спа́са возвы́си десни́цею Свое́ю, да́ти покая́ние Изра́илеви и оставле́ние грехо́в.</p>  <p>И мы есмы́ Того́ свиде́тели глаго́л сих, и Дух же Святы́й, Его́же даде́ Бог повину́ющимся Ему́.</p>  <p>Они́ же слы́шавше распыха́хуся и совеща́ша уби́ти их.</p>  <p>Воста́в же не́кий на со́нмищи фарисе́й, и́менем Гамалии́л, законоучи́тель че́стен всем лю́дем, повеле́ вне ма́ло что Апо́столом уступи́ти.</p>  <p>Рече́ же к ним: му́жие Изра́ильтяне, внима́йте себе́ о челове́цех сих, что́ хо́щете сотвори́ти?</p>  <p>Пред си́ми бо де́ньми воста́ Фе́вда, глаго́ля бы́ти вели́ка не́коего себе́, ему́же прилепи́шася число́м муже́й я́ко четы́реста: и́же убие́н бысть, и вси, ели́цы повину́шася ему́, разыдо́шася и бы́ша ни во что́же.</p>  <p>Посе́м воста́ Иу́да Галиле́анин во дни написа́ния и отвлече́ лю́ди дово́льны в след себе́: и той поги́бе, и вси, ели́цы послу́шаша его́, разсы́пашася.</p>  <p>И ны́не, глаго́лю вам, отступи́те от челове́к сих и оста́вите их: я́ко а́ще бу́дет от челове́к сове́т сей или́ де́ло сие́, разори́тся,</p>  <p>А́ще ли же от Бо́га есть, не мо́жете разори́ти то, да не ка́ко и Богобо́рцы обря́щетеся.</p>  <p>Послу́шаша же его́, и призва́вше Апо́столы, би́вше запрети́ша им не глаго́лати о и́мени Иису́сове и отпусти́ша их.</p>  <p>Они́ же у́бо идя́ху ра́дующеся от лица́ собо́ра, я́ко за и́мя Го́спода Иису́са сподо́бишася безче́стие прия́ти.</p>  <p>По вся же дни в це́ркви и в доме́х не престая́ху уча́ще и благовеству́юще Иису́са Христа́.</p>
  <h1>Дея́ния, глава 6</h1>  <p>Во днех же сих, умно́жившимся ученико́м, бысть ропта́ние е́ллином {Евреи из стран языческих.}ко евре́ем, я́ко презира́еми быва́ху во вседне́внем служе́нии вдови́цы их.</p>  <p>Призва́вше же двана́десять мно́жество учени́к, ре́ша: не уго́дно есть нам, оста́вльшим сло́во Бо́жие, служи́ти трапе́зам.</p>  <p>Усмотри́те у́бо, бра́тие, му́жи от вас свиде́тельствованы седмь, испо́лнены Ду́ха Свя́та и прему́дрости, и́хже поста́вим над слу́жбою се́ю.</p>  <p>Мы же в моли́тве и служе́нии сло́ва пребу́дем.</p>  <p>И уго́дно бысть сло́во сие́ пред всем наро́дом. И избра́ша Стефа́на, му́жа испо́лнена ве́ры и Ду́ха Свя́та, и Фили́ппа, и Про́хора и Никано́ра, и Ти́мона, и Парме́на,и Никола́а прише́льца Антиохи́йскаго.</p>  <p>Я́же поста́виша пред апо́столы, и помоли́вшеся положи́ша на ня ру́ки.</p>  <p>И сло́во Бо́жие растя́ше, и мно́жашеся число́ учени́к во Иерусали́ме зело́, мног же наро́д свяще́нников послу́шаху ве́ры.</p>  <p>Стефа́н же испо́лнь ве́ры и си́лы творя́ше зна́мения и чудеса́ ве́лия в лю́дех.</p>  <p>Воста́ша же не́цыи от со́нма глаго́лемаго Ливерти́нска и Кирине́йска и Алекса́ндрска, и и́же от Килики́и и Аси́и, стяза́ющеся со Стефа́ном.</p>  <p>И не можа́ху проти́ву ста́ти прему́дрости и Ду́ху, И́мже глаго́лаше.</p>  <p>Тогда́ подусти́ша му́жи глаго́лющия, я́ко слы́шахом его́ глаго́люща глаго́лы ху́льныя на Моисе́а и на Бо́га.</p>  <p>Сподвиго́ша же лю́ди и ста́рцы и кни́жники, и напа́дше восхи́тиша его́ и приведо́ша на со́нмище.</p>  <p>Поста́виша же свиде́тели ло́жны глаго́лющия, я́ко челове́к сей не престае́т глаго́лы ху́льныя глаго́ля на ме́сто свято́е сие́ и зако́н.</p>  <p>Слы́шахом бо его́ глаго́люща, я́ко Иису́с Назоре́й сей разори́т ме́сто сие́ и измени́т обы́чаи, я́же предаде́ нам Моисе́й.</p>  <p>И воззре́вше нань вси седя́щии в со́нмищи, ви́деша лице́ его́ я́ко лице́ А́нгела.</p></div>
<div class="deyaniya" id="glava-7" style="display: none;"><h1>Дея́ния, глава 7</h1>  <p>Рече́ же архиере́й: а́ще у́бо сия́ та́ко суть?</p>  <p>Он же рече́: му́жие бра́тие и отцы́, послу́шайте. Бог сла́вы яви́ся отцу́ на́шему Авраа́му су́щу в Месопота́мии, пре́жде да́же не всели́тися ему́ в Харра́нь.</p>  <p>И рече́ к нему́: изы́ди от земли́ твоея́ и от ро́да твоего́ и от до́му отца́ твоего́, и прииди́ в зе́млю, ю́же а́ще ти покажу́.</p>  <p>Тогда́ изше́д от земли́ Халде́йския, всели́ся в Харра́нь, и отту́ду, по уме́ртвии отца́ его́, пресели́ его́ в зе́млю сию́, на не́йже вы ны́не живете́,</p>  <p>И не даде́ ему́ насле́дия в ней, ниже́ стопы́ но́гу. И обеща́ да́ти ему́ ю́ во одержа́ние и се́мени его́ по нем, не су́щу ему́ ча́ду.</p>  <p>Глаго́ла же си́це Бог, я́ко бу́дет се́мя его́ прише́льцы в земли́ чу́ждей, и порабо́тят е́ и озло́бят лет четы́реста.</p>  <p>И язы́ку, ему́же порабо́тают, сужду́ Аз, рече́ Бог: и по сих изы́дут и послу́жат Ми на ме́сте сем.</p>  <p>И даде́ ему́ заве́т обре́зания. И та́ко роди́ Исаа́ка и обре́за его́ в день осмы́й: и Исаа́к Иа́кова, и Иа́ков двана́десять патриа́рх.</p>  <p>И патриа́рси позави́девше Ио́сифу прода́ша его́ во Еги́пет: и бе Бог с ним.</p>  <p>И изъя́т его от всех скорбе́й его́, и даде́ ему́ благода́ть и прему́дрость пред фарао́ном царе́м Еги́петским: и поста́ви его́ нача́льника над Еги́птом и над всем до́мом свои́м.</p>  <p>Прии́де же глад на всю зе́млю Еги́петскую и Ханаа́ню и скорбь ве́лия, и не обрета́ху сы́тости отцы́ на́ши.</p>  <p>Слы́шав же Иа́ков су́щую пшени́цу во Еги́пте, посла́ отцы́ на́шя пе́рвее.</p>  <p>И внегда́ второ́е приидо́ша, позна́н бысть Ио́сиф бра́тии свое́й, и я́ве бысть фарао́ну род Ио́сифов.</p>  <p>Посла́в же Ио́сиф призва́ отца́ своего́ Иа́кова и все сро́дство свое́, се́дмьдесят и пять душ.</p>  <p>Сни́де же Иа́ков во Еги́пет, и сконча́ся сам и отцы́ на́ши.</p>  <p>И принесе́ни бы́ша в Сихе́м и положе́ни бы́ша во гро́бе, его́же купи́ Авраа́м цено́ю сребра́ от сыно́в Еммо́ра Сихе́мова.</p>  <p>И я́коже приближа́шеся вре́мя обетова́ния, и́мже кля́тся Бог Авраа́му, возрасто́ша лю́дие и умно́жишася во Еги́пте,</p>  <p>До́ндеже наста́ царь ин во Еги́пте, и́же не зна́ше Ио́сифа.</p>  <p>Сей зле умы́слив о ро́де на́шем, озло́би отцы́ на́шя, умори́ти младе́нцы их и не оживи́ти. {дабы́ изверга́ли младе́нцы своя́, во е́же не бы́ти им живы́м}</p>  <p>В не́же вре́мя роди́ся Моисе́й и бе уго́ден Бо́гови, и́же пита́н бысть ме́сяцы три в дому́ отца́ своего́.</p>  <p>Изве́ржена же его́, взят его́ дщи фарао́нова и воспита́ и себе́ в сы́на.</p>  <p>И нака́зан бысть Моисе́й всей прему́дрости Еги́петстей, бе же си́лен в словесе́х и де́лех.</p>  <p>Егда́ же исполня́шеся ему́ лет четы́редесятих вре́мя, взы́де на се́рдце ему́ посети́ти бра́тию свою́, сы́ны Изра́илевы.</p>  <p>И ви́дев не́коего оби́дима, посо́бствова и сотвори́ отмще́ние оби́димому, уби́в Еги́птянина.</p>  <p>Мня́ше же разуме́ти бра́тиям свои́м, я́ко Бог руко́ю его́ даст им спасе́ние: они́ же не разуме́ша.</p>  <p>Во у́трий же день яви́ся им тя́жущимся и привлача́ше их в примире́ние, рек: му́жие, бра́тия есте́ вы, вску́ю оби́дите друг дру́га?</p>  <p>Оби́дяй же бли́жняго отри́ну его́, рек: кто тя поста́ви кня́зя и судию́ над на́ми?</p>  <p>Еда́ уби́ти мя ты хо́щеши, и́мже о́бразом уби́л еси́ вчера́ Еги́птянина?</p>  <p>Бежа́ же Моисе́й о словеси́ сем и бысть пришле́ц в земли́ Мадиа́мстей, иде́же роди́ сы́на два.</p>  <p>И испо́лньшимся ле́том четы́редесятим, яви́ся ему́ в пусты́ни горы́ Сина́йския А́нгел Госпо́день в пла́мени о́гнене в купине́.</p>  <p>Моисе́й же ви́дев дивля́шеся виде́нию: приступа́ющу же ему́ разуме́ти, бысть глас Госпо́день к нему́:</p>  <p>Аз Бог оте́ц твои́х, Бог Авраа́мов и Бог Исаа́ков и Бог Иа́ковль. Тре́петен же быв Моисе́й не сме́яше смотри́ти.</p>  <p>Рече́ же ему́ Госпо́дь: иззу́й сапоги́ но́гу твое́ю, ме́сто бо, на не́мже стои́ши, земля́ свята́ есть.</p>  <p>Ви́дя ви́дех озлобле́ние люде́й Мои́х, и́же во Еги́пте, и стена́ние их услы́шах, и снидо́х изъя́ти их: и ны́не гряди́, послю́ тя во Еги́пет.</p>  <p>Сего́ Моисе́а, его́же отри́нуша, ре́кше: кто́ тя поста́ви нача́льника и судию́? Сего́ Бог кня́зя и изба́вителя посла́ руко́ю А́нгела я́вльшагося ему́ в купине́.</p>  <p>Сей изведе́ их, сотво́рь чудеса́ и зна́мения в земли́ Еги́петстей и в Чермно́м мо́ри, и в пусты́ни лет четы́редесять.</p>  <p>Сей есть Моисе́й реки́й сыно́м Изра́илевым: Проро́ка вам воздви́гнет Госпо́дь Бог ваш от бра́тии ва́шея я́ко мене́: Того́ послу́шайте.</p>  <p>Сей есть бы́вый в це́ркви в пусты́ни со А́нгелом, глаго́лавшим ему́ на горе́ Сина́йстей, и со отцы́ на́шими, иже прия́т словеса́ жи́ва да́ти нам.</p>  <p>Его́же не восхоте́ша послу́шати отцы́ на́ши, но отри́нуша и и обрати́шася се́рдцем свои́м во Еги́пет,</p>  <p>Ре́кше Ааро́ну: сотвори́ нам бо́ги, и́же предъи́дут пред на́ми, Моисе́ю бо сему́, и́же изведе́ нас от земли́ Еги́петския, не ве́мы, что бысть ему́.</p>  <p>И сотвори́ша тельца́ во дни о́ны, и принесо́ша же́ртву и́долу, и веселя́хуся в де́лех руку́ свое́ю.</p>  <p>Отврати́ся же Бог и предаде́ их служи́ти во́ем небе́сным, я́коже пи́сано есть в кни́зе проро́к: еда́ заколе́ния и же́ртвы принесо́сте Ми лет четы́редесять в пусты́ни, до́ме Изра́илев?</p>  <p>И восприя́сте ски́нию Моло́хову и звезду́ бо́га ва́шего Ремфа́на, о́бразы, я́же сотвори́сте покланя́тися им: и преселю́ вы да́лее Вавило́на.</p>  <p>Сень свиде́ния бя́ше отце́м на́шим в пусты́ни, я́коже повеле́ Глаго́ляй Моисе́ови, сотвори́ти ю́ по о́бразу, его́же ви́де.</p>  <p>Ю́же и внесо́ша прие́мше отцы́ на́ши со Иису́сом во одержа́ние язы́ков, и́хже изри́ну Бог от лица́ оте́ц на́ших, да́же до дний Дави́да.</p>  <p>И́же обре́те благода́ть пред Бо́гом и испроси́ обрести́ селе́ние Бо́гу Иа́ковлю.</p>  <p>Соломо́н же созда́ Ему́ храм.</p>  <p>Но Вы́шний не в рукотворе́нных це́рквах живе́т, я́коже проро́к глаго́лет:</p>  <p>Не́бо Мне престо́л есть, земля́ же подно́жие нога́ма Мои́ма. Кий храм сози́ждете Ми, глаго́лет Госпо́дь, или́ ко́е ме́сто поко́ищу Моему́?</p>  <p>Не рука́ ли Моя́ сотвори́ сия́ вся?</p>  <p>Жестоковы́йнии и необре́заннии се́рдцы и ушесы́, вы при́сно Ду́ху Свято́му проти́витеся, я́коже отцы́ ва́ши, та́ко и вы.</p>  <p>Кого́ от проро́к не изгна́ша отцы́ ва́ши? И уби́ша предвозвести́вшия о прише́ствии Пра́веднаго, Его́же вы ны́не преда́теле и уби́йцы бы́сте,</p>  <p>И́же прия́сте зако́н устрое́нием А́нгельским и не сохрани́сте.</p>  <p>Слы́шаще же сия́, распыха́хуся сердцы́ свои́ми и скрежета́ху зубы́ нань.</p>  <p>[Стефа́н же] сый испо́лнь Ду́ха Свя́та, воззре́в на не́бо, ви́де сла́ву Бо́жию и Иису́са стоя́ща одесну́ю Бо́га,</p>  <p>И рече́: се ви́жу небеса́ отве́рста и Сы́на Челове́ча одесну́ю стоя́ща Бо́га.</p>  <p>Возопи́вше же гла́сом ве́лиим, затыка́ху у́ши свои́ и устреми́шася единоду́шно нань.</p>  <p>И изве́дше вне гра́да, ка́мением побива́ху его́, и свиде́телие, [сне́мше] ри́зы своя́ положи́ша при ногу́ ю́ноши нарица́емаго Са́вла,</p>  <p>И ка́мением побива́ху Стефа́на, моля́щася и глаго́люща: Го́споди Иису́се, приими́ дух мой.</p>  <p>Прекло́нь же коле́на, возопи́ гла́сом ве́лиим: Го́споди, не поста́ви им греха́ сего́. И сия́ рек у́спе.</p>
  <h1>Дея́ния, глава 8</h1>  <p>Са́вл же бе соизволя́я уби́йству его́. Бысть же в той день гоне́ние ве́лие на це́рковь Иерусали́мскую: вси же разсе́яшася по стра́нам Иуде́йским и Самари́йским, кроме́ Апо́стол.</p>  <p>Погребо́ша же Стефа́на му́жие благогове́йнии и сотвори́ша плачь ве́лий над ним.</p>  <p>Са́вл же озлобля́ше це́рковь, в до́мы входя́, и влачя́ му́жи и жены́, предая́ше в темни́цу.</p>  <p>Разсе́явшиися же прохожда́ху, благовеству́юще сло́во.</p>  <p>Фили́пп же соше́д во град самари́йский, пропове́даше им Христа́.</p>  <p>Внима́ху же наро́ди глаго́лемым от Фили́ппа единоду́шно, слы́шаще и ви́дяще зна́мения, я́же творя́ше.</p>  <p>Ду́си бо нечи́стии от мно́гих иму́щих я́, вопию́ще гла́сом ве́лиим, исхожда́ху, мно́зи же разсла́бленнии и хро́мии исцели́шася.</p>  <p>И бысть ра́дость ве́лия во гра́де том.</p>  <p>Муж же не́кий, и́менем Си́мон, пре́жде бе во гра́де волхву́я и удивля́я язы́к самари́йский, глаго́ля не́коего бы́ти себе́ вели́ка.</p>  <p>Ему́же внима́ху вси от ма́ла да́же до вели́ка, глаго́люще: сей есть си́ла Бо́жия вели́кая.</p>  <p>Внима́ху же ему́ за сие́, я́ко дово́льно вре́мя волхвова́нии удивля́ше их.</p>  <p>Егда́ же ве́роваша Фили́ппу благовеству́ющу я́же о Ца́рствии Бо́жии и о и́мени Иису́с Христо́ве, креща́хуся му́жие же и жены́.</p>  <p>Си́мон же и той ве́рова и кре́щься бе пребыва́я у Фили́ппа, ви́дя же си́лы и зна́мения ве́лия быва́ема, ужа́сен дивля́шеся.</p>  <p>Слы́шавше же и́же во Иерусали́ме Апо́столи, я́ко прия́т Самари́а сло́во Бо́жие, посла́ша к ним Петра́ и Иоа́нна,</p>  <p>И́же соше́дше помоли́шася о них, я́ко да прии́мут Ду́ха Свята́го.</p>  <p>[Еще́ бо ни на еди́наго их бе прише́л, то́чию креще́ни бя́ху во и́мя Го́спода Иису́са.]</p>  <p>Тогда́ возложи́ша ру́це на ня, и прия́ша Ду́ха Свята́го.</p>  <p>Ви́дев же Си́мон, я́ко возложе́нием рук Апо́стольских дае́тся Дух Святы́й, принесе́ им сребро́,</p>  <p>Глаго́ля: дади́те и мне власть сию́, да, на него́же а́ще положу́ ру́це, прии́мет Ду́ха Свята́го.</p>  <p>Петр же рече́ к нему́: сребро́ твое́ с тобо́ю да бу́дет в поги́бель, я́ко дар Бо́жий непщева́л еси́ сребро́м стяжа́ти.</p>  <p>Несть ти ча́сти ни жре́бия в словеси́ сем, и́бо се́рдце твое́ несть пра́во пред Бо́гом.</p>  <p>Пока́йся у́бо о зло́бе твое́й сей и моли́ся Бо́гу, а́ще у́бо отпу́стится ти помышле́ние се́рдца твоего́,</p>  <p>В же́лчи бо го́рести и сою́зе непра́вды зрю тя су́ща.</p>  <p>Отвеща́в же Си́мон рече́: помоли́теся вы о мне ко Го́споду, я́ко да ничто́же сих на́йдет на мя, я́же реко́сте.</p>  <p>Они́ же у́бо, засвиде́тельствовавше и глаго́лавше сло́во Госпо́дне, возврати́шася во Иерусали́м и мно́гим ве́сем Самари́йским благовести́ша.</p>  <p>А́нгел же Госпо́день рече́ к Фили́ппу, глаго́ля: воста́ни и иди́ на полу́дне, на путь сходя́щий от Иерусали́ма в Га́зу, и той есть пуст.</p>  <p>И воста́в по́йде. И се муж Му́рин, евну́х си́лен Кандаки́и цари́цы Му́ринския, и́же бе над все́ми сокро́вищи ея́, и́же прии́де поклони́тися во Иерусали́м.</p>  <p>Бе же возвраща́яся, и седя́ на колесни́це свое́й, чтя́ше проро́ка Иса́ию.</p>  <p>Рече́ же Дух к Фили́ппу: приступи́ и прилепи́ся колесни́це сей.</p>  <p>Прите́к же Фили́пп услы́ша его́ чту́ща проро́ка Иса́ию и рече́: у́бо разуме́еши ли, я́же чте́ши?</p>  <p>Он же рече́: ка́ко у́бо могу́ [разуме́ти], а́ще не кто наста́вит мя? Умоли́ же Фили́ппа, возше́дша се́сти с ним.</p>  <p>Сло́во же Писа́ния, е́же чтя́ше, бе сие́: я́ко овча́ на заколе́ние веде́ся, и я́ко а́гнец пря́мо стригу́щему его́ безгла́сен, та́ко не отверза́ет уст Свои́х.</p>  <p>Во смире́нии Его́ суд Его́ взя́тся, род же Его́ кто испове́сть? Я́ко взе́млется от земли́ живо́т Его́.</p>  <p>Отвеща́в же ка́женик к Фили́ппу, рече́: молю́ тя, о ком проро́к глаго́лет сие́? О себе́ ли, или́ о ино́м не́коем?</p>  <p>Отве́рз же Фили́пп уста́ своя́ и наче́н от Писа́ния сего́, благовести́ ему́ Иису́са.</p>  <p>Я́коже идя́ху путе́м, приидо́ша на не́кую во́ду, и рече́ ка́женик: се вода́: что возбраня́ет ми крести́тися?</p>  <p>Рече́ же ему́ Фили́пп: а́ще ве́руеши от всего́ се́рдца твоего́, мо́щно ти есть. Отвеща́в же рече́: ве́рую Сы́на Бо́жия бы́ти Иису́са Христа́.</p>  <p>И повеле́ ста́ти колесни́це, и снидо́ста о́ба на во́ду, Фили́пп же и ка́женик, и крести́ его́.</p>  <p>Егда́ же изыдо́ста от воды́, Дух Святы́й нападе́ на ка́женика. А́нгел же Госпо́день восхи́ти Фили́ппа, и не ви́де его́ ктому́ ка́женик, идя́ше бо в путь свой ра́дуяся.</p>  <p>Фили́пп же обре́теся во Азо́те и проходя́ благовествова́ше градо́м всем, до́ндеже приити́ ему́ в Кесари́ю.</p></div>
<div class="deyaniya" id="glava-9" style="display: none;"><h1>Дея́ния, глава 9</h1>  <p>Савл же, еще́ дыха́я преще́нием и уби́йством на ученики́ Госпо́дни, присту́пль ко архиере́ю,</p>  <p>Испроси́ от него́ посла́ния в Дама́ск к собо́рищем, я́ко да а́ще не́кия обря́щет того́ пути́ су́щия, му́жи же и жены́, свя́заны приведе́т во Иерусали́м.</p>  <p>Внегда́ же ити́, бысть ему́ прибли́житися к Дама́ску, и внеза́пу облиста́ его́ свет от небесе́.</p>  <p>И пад на зе́млю, слы́ша глас глаго́лющь ему́: Са́вле, Са́вле, что Мя го́ниши?</p>  <p>Рече́ же: кто еси́, Го́споди? Госпо́дь же рече́: Аз есмь Иису́с, Его́же ты го́ниши. Жестоко́ ти есть проти́ву рожну́ {Острие для погонки упряжных животных.}пра́ти.</p>  <p>Трепе́ща же и ужаса́яся глаго́ла: Го́споди, что мя хо́щеши твори́ти? И Госпо́дь рече́ к нему́: воста́ни и вни́ди во град, и рече́тся ти, что ти подоба́ет твори́ти.</p>  <p>Му́жие же иду́щии с ним стоя́ху чудя́щеся, слы́шаще у́бо глас, никого́же ви́дяще.</p>  <p>Воста́в же Савл от земли́ и отве́рстыма очи́ма свои́ма ни еди́наго ви́дяше, веду́ще же его́ за ру́ку, введо́ша в Дама́ск.</p>  <p>И бе дни три не ви́дя, и ни яде́, ниже́ пит.</p>  <p>Бе же не́кто учени́к в Дама́сце, и́менем Ана́ниа, и рече́ к нему́ Госпо́дь в виде́нии: Ана́ние. Он же рече́: се аз, Го́споди.</p>  <p>Госпо́дь же к нему́: воста́в поиди́ на сто́гну нарица́емую Пра́вую и взыщи́ в дому́ Иу́дове Са́вла и́менем, Тарсяни́на, се бо, моли́тву де́ет.</p>  <p>[И ви́де в виде́нии му́жа, и́менем Ана́нию, вше́дша и возло́жша нань ру́ку, я́ко да про́зрит.]</p>  <p>Отвеща́ же Ана́ниа: Го́споди, слы́шах от мно́гих о му́жи сем, коли́ка зла сотвори́ святы́м Твои́м во Иерусали́ме.</p>  <p>И зде и́мать власть от архиере́й связа́ти вся нарица́ющия и́мя Твое́.</p>  <p>Рече́ же к нему́ Госпо́дь: иди́, я́ко сосу́д избра́н Ми есть сей, пронести́ и́мя Мое́ пред язы́ки и царьми́ и сынми́ изра́илевыми.</p>  <p>Аз бо скажу́ ему́, ели́ка подоба́ет ему́ о и́мени Мое́м пострада́ти.</p>  <p>По́йде же Ана́ниа и вни́де в хра́мину, и возло́жь нань ру́це, рече́: Са́вле бра́те, Госпо́дь Иису́с явле́й ти ся на пути́, и́мже шел еси́, посла́ мя, я́ко да про́зришии испо́лнишися Ду́ха Свя́та.</p>  <p>И а́бие отпадо́ша от о́чию его́ я́ко чешуя́: прозре́ же а́бие, и воста́в крести́ся,</p>  <p>И прие́м пи́щу, укрепи́ся. Бысть же Савл с су́щими в Дама́сце ученика́ми дни не́кия.</p>  <p>И а́бие на со́нмищах пропове́даше Иису́са, я́ко Сей есть Сын Бо́жий.</p>  <p>Дивля́хуся же вси слы́шащии и глаго́лаху: не сей ли есть гони́вый во Иерусали́ме нарица́ющия и́мя сие́, и зде на сие́ прии́де, да свя́заны ты́я приведе́т ко архиере́ем?</p>  <p>Савл же па́че крепля́шеся и смуща́ше иуде́и живу́щия в Дама́сце, препира́я, я́ко Сей есть Христо́с.</p>  <p>Я́коже испо́лнишася дни́е дово́льни, совеща́ша Иуде́е уби́ти его́.</p>  <p>Уве́дан же бысть Са́влу сове́т их: стрежа́ху же врат день и нощь, я́ко да убию́т его́.</p>  <p>Пое́мше же его́ ученицы́ но́щию, све́сиша по стене́ в ко́шнице.</p>  <p>Прише́д же Савл во Иерусали́м, покуша́шеся прилепля́тися ученико́м, и вси боя́хуся его́, не ве́рующе, я́ко есть учени́к.</p>  <p>Варна́ва же прие́м его́, приведе́ ко Апо́столом и пове́да им, ка́ко на пути́ ви́де Го́спода, и я́ко глаго́ла ему́, и ка́ко в Дама́сце дерза́ше о и́мени Иису́сове.</p>  <p>И бя́ше с ни́ми входя́ и исходя́ во Иерусали́ме и дерза́я о и́мени Го́спода Иису́са.</p>  <p>Глаго́лаше же и стяза́шеся с Е́ллины: они́ же иска́ху уби́ти его́.</p>  <p>Разуме́вше же бра́тия, сведо́ша его́ в Кесари́ю и отпусти́ша его́ в Тарс.</p>  <p>Це́ркви же по всей Иуде́и и Галиле́и и Самари́и име́яху мир, созида́ющеся и ходя́ще в стра́се Госпо́дни, и утеше́нием Свята́го Ду́ха умножа́хуся.</p>  <p>И бысть Петру́, посеща́ющу всех, сни́ти и ко святы́м живу́щим в Ли́дде.</p>  <p>Обре́те же та́мо челове́ка не́коего, и́менем Ене́а, от осми́ лет лежа́ща на одре́, и́же бе разсла́блен.</p>  <p>И рече́ ему́ Петр: Ене́е, исцеля́ет тя Иису́с Христо́с, воста́ни с посте́ли твоея́. И а́бие воста́.</p>  <p>И ви́деша его́ вси живу́щии в Ли́дде и во Ассаро́не, и́же обрати́шася ко Го́споду.</p>  <p>Во Иоппи́и же бе не́кая учени́ца, и́менем Тави́фа, я́же сказа́ема глаго́лется: се́рна, сия́ бя́ше испо́лнена благи́х дел и ми́лостынь, я́же творя́ше.</p>  <p>Бысть же во дни ты́я, боле́вшей ей умре́ти, омы́вше же ю́, положи́ша в го́рнице.</p>  <p>Близ же су́щей Ли́дде Иоппи́и, ученицы́ слы́шавше, я́ко Петр есть в ней, посла́ша два му́жа к нему́, моля́ще его́ не облени́тися приити́ до них.</p>  <p>Воста́в же Петр и́де с ни́ма, его́же прише́дша возведо́ша в го́рницу, и предста́ша ему́ вся вдови́цы пла́чуща, и показу́юща ри́зы и оде́жды, ели́ка творя́ше, с ни́ми су́щи, Се́рна.</p>  <p>Изгна́в же вон вся Петр, прекло́нь коле́на помоли́ся, и обра́щься к те́лу, рече́: Тави́фо, воста́ни. Она́ же отве́рзе о́чи свои́, и ви́девши Петра́, се́де.</p>  <p>Пода́в же ей ру́ку, воздви́же ю́, и призва́в святы́я и вдови́цы, поста́ви ю́ жи́ву.</p>  <p>Уве́дано же бысть се по всей Иоппи́и, и мно́зи ве́роваша в Го́спода.</p>  <p>Бысть же дни дово́льны пребы́ти ему́ во Иоппи́и у не́коего Си́мона усмаря́. {Кожевника.}</p>
  <h1>Дея́ния, глава 10</h1>  <p>Муж же не́кий бе в Кесари́и, и́менем Корни́лий, со́тник от спи́ры нарица́ющияся Итали́йския,</p>  <p>Благогове́ин и боя́йся Бо́га со всем до́мом свои́м, творя́й ми́лостыни мно́ги лю́дем и моля́йся Бо́гу всегда́.</p>  <p>Ви́де в виде́нии я́ве, я́ко в час девя́тый дне, А́нгела Бо́жия сше́дша к нему́ и ре́кша ему́: Корни́лие.</p>  <p>Он же воззре́в нань и пристра́шен быв рече́: что есть, Го́споди? Рече́ же ему́: моли́твы твоя́ и ми́лостыни твоя́ взыдо́ша на па́мять пред Бо́га.</p>  <p>И ны́не посли́ во Иоппи́ю муже́й и призови́ Си́мона, нарица́емаго Петра́.</p>  <p>Сей стра́нствует у не́коего Си́мона усмаря́, ему́же есть дом при мо́ри, той рече́т тебе́ глаго́лы, в ни́хже спасе́шися ты и весь дом твой.</p>  <p>И я́коже оты́де А́нгел глаго́ляй Корни́лию, пригласи́в два от рабо́в свои́х и во́ина благочести́ва от служа́щих ему́,</p>  <p>И сказа́в им вся, посла́ их во Иоппи́ю.</p>  <p>Воу́трие же, путьше́ствующим им и ко гра́ду приближа́ющимся, взы́де Пе́тр на го́рницу помоли́тися, в час шесты́й.</p>  <p>Бысть же приа́лчен и хотя́ше вкуси́ти, гото́вящим же о́нем, нападе́ нань у́жас,</p>  <p>И ви́де не́бо отве́рсто и сходя́щ нань сосу́д не́кий, я́ко плащани́цу ве́лию, по четы́рем кра́ем привя́зан и ни́зу спуща́емь на зе́млю,</p>  <p>В не́мже бя́ху вся четвероно́гая земли́ и зве́рие и га́ди и пти́цы небе́сныя.</p>  <p>И бысть глас к нему́: воста́в, Пе́тре, заколи́ и яждь.</p>  <p>Пе́тр же рече́: ника́коже, Го́споди, я́ко николи́же ядо́х вся́ко скве́рно или́ нечи́сто.</p>  <p>И се глас па́ки к нему́ втори́цею: я́же Бог очи́стил есть, ты не скверни́.</p>  <p>Сие́ же бысть три́щи, и па́ки взя́ся сосу́д на не́бо.</p>  <p>Я́коже в себе́ недоумева́шеся Пе́тр, что́ бы бы́ло виде́ние, е́же ви́де, и се, му́жие по́сланнии от Корни́лиа, вопро́шше и уве́девше дом Си́монов, ста́ша пред враты́.</p>  <p>И возгла́шше вопроша́ху, а́ще Си́мон, нарица́емый Пе́тр, зде́ стра́нствует?</p>  <p>Петру́ же размышля́ющу о виде́нии, рече́ ему́ Дух: се́, му́жие трие́ и́щут тебе́,</p>  <p>Но воста́в сни́ди и иди́ с ни́ми, ничто́же разсужда́я: зане́ Аз посла́х их.</p>  <p>Соше́д же Петр к муже́м по́сланным к нему́ от Корни́лиа, рече́: се аз есмь, его́же и́щете. Ка́я есть вина́, ея́же ра́ди приидо́сте?</p>  <p>Они́ же реко́ша: Корни́лий со́тник, муж пра́веден и боя́йся Бо́га, свиде́тельствован от всего́ язы́ка Иуде́йска, увеще́н есть от А́нгела свя́та призва́ти тя в дом свой и слы́шати глаго́лы от тебе́.</p>  <p>Призва́в же их учреди́: нау́трие же Петр воста́в и́де с ни́ми, и не́цыи от бра́тий, и́же от Иоппи́и, идо́ша с ним.</p>  <p>И нау́трие внидо́ша в Кесари́ю. Корни́лий же бе ча́я их, созва́в сро́дники своя́ и любе́зныя дру́ги.</p>  <p>Я́коже бысть вни́ти Петру́, сре́те его́ Корни́лий, и пад на но́гу его́ поклони́ся.</p>  <p>Петр же воздви́же его́, глаго́ля: воста́ни, и аз сам челове́к есмь.</p>  <p>И с ним бесе́дуя, вни́де и обре́те собра́вшияся мно́ги.</p>  <p>Рече́ же к ним: вы ве́сте, я́ко не ле́по есть му́жу Иуде́анину прилепля́тися или́ приходи́ти ко иноплеме́ннику, и мне Бог показа́ ни еди́наго скве́рна или́ нечи́ста глаго́лати челове́ка.</p>  <p>Те́мже и без сумне́ния приидо́х призва́н: вопроша́ю вы у́бо, ко́им сло́вом посла́сте по мене́?</p>  <p>И Корни́лий рече́: от четве́ртаго дне да́же до сего́ часа́ бех постя́ся и в девя́тый час моля́ся в дому́ мое́м, и се муж ста пре́до мно́ю во оде́жде све́тле</p>  <p>И рече́: Корни́лие, услы́шана бысть моли́тва твоя́, и ми́лостыни твоя́ помяну́шася пред Бо́гом.</p>  <p>Посли́ у́бо во Иоппи́ю и призови́ Си́мона, и́же нарица́ется Петр, сей стра́нствует в дому́ Си́мона усмаря́ близ мо́ря, и́же прише́д возглаго́лет тебе́.</p>  <p>А́бие у́бо посла́х к тебе́, ты же до́бре сотвори́л еси́ прише́д. Ны́не у́бо вси мы пред Бо́гом предстои́м слы́шати вся повеле́нная тебе́ от Бо́га.</p>  <p>Отве́рз же Петр уста́, рече́: пои́стинне разумева́ю, я́ко не на лица́ зрит Бог,</p>  <p>Но во вся́ком язы́це боя́йся Его́ и де́лаяй пра́вду прия́тен Ему́ бысть.</p>  <p>Сло́во, е́же посла́ сыно́м Изра́илевым, благовеству́я мир Иису́с Христо́м, Сей есть всем Госпо́дь.</p>  <p>Вы ве́сте глаго́л бы́вший по всей Иуде́и, наче́ншийся от Галиле́и, по креще́нии, е́же пропове́да Иоа́нн:</p>  <p>Иису́са, И́же от Назаре́та, я́ко пома́за Его́ Бог Ду́хом Святы́м и си́лою, И́же про́йде благоде́тельствуя и исцеля́я вся наси́лованныя от диа́вола, я́ко Бог бя́ше с Ним.</p>  <p>И мы есмы́ свиде́теле всех, я́же сотвори́ во стране́ Иуде́йстей и во Иерусали́ме: Его́же и уби́ша, пове́шше на дре́ве.</p>  <p>Сего́ Бог воскреси́ в тре́тий день и даде́ Ему́ явле́ну бы́ти,</p>  <p>Не всем лю́дем, но нам свиде́телем преднарече́нным от Бо́га, и́же с Ним ядо́хом и пи́хом, по воскресе́нии Его́ от ме́ртвых.</p>  <p>И повеле́ нам пропове́дати лю́дем и засвиде́тельствовати, я́ко Той есть нарече́нный от Бо́га Судия́ живы́м и ме́ртвым.</p>  <p>О Сем вси проро́цы свиде́тельствуют, оставле́ние грехо́в прия́ти и́менем Его́ вся́кому ве́рующему вонь.</p>  <p>Еще́ же глаго́лющу Петру́ глаго́лы сия́, нападе́ Дух Святы́й на вся слы́шащия сло́во.</p>  <p>И ужасо́шася и́же от обре́зания ве́рнии, ели́цы приидо́ша с Петро́м, я́ко и на язы́ки дар Свята́го Ду́ха излия́ся:</p>  <p>Слы́шаху бо их глаго́лющих язы́ки и велича́ющих Бо́га. Тогда́ отвеща́ Петр:</p>  <p>Еда́ во́ду возбрани́ти мо́жет кто, е́же не крести́тися сим, и́же Дух Святы́й прия́ша, я́коже и мы?</p>  <p>Повеле́ же им крести́тися во и́мя Иису́с Христо́во. Тогда́ моли́ша его́ пребы́ти у них дни не́кия.</p></div>
<div class="deyaniya" id="glava-11" style="display: none;"><h1>Дея́ния, глава 11</h1>  <p>Слы́шаша же Апо́столи и бра́тия су́щии во Иуде́и, я́ко и язы́цы прия́ша сло́во Бо́жие.</p>  <p>И егда́ взы́де Петр во Иерусали́м, препира́хуся с ним и́же от обре́зания,</p>  <p>Глаго́люще, я́ко к муже́м обре́зания не иму́щим вшел еси́ и ял еси́ с ни́ми.</p>  <p>Наче́н же Петр, ска́зоваше им поря́ду, глаго́ля:</p>  <p>Аз бех во гра́де Иоппи́йстем моля́ся и ви́дех во у́жасе виде́ние, сходя́щь сосу́д не́кий, я́ко плащани́цу ве́лию, от четы́рех кра́ев низпуща́ему с небесе́, и прии́де да́же до мене́.</p>  <p>В ню́же воззре́в смотря́х, и ви́дех четвероно́гая земна́я и зве́ри и га́ды и пти́цы небе́сныя.</p>  <p>Слы́шах же глас глаго́лющь мне: воста́в, Пе́тре, заколи́ и яждь.</p>  <p>Рех же: ника́коже, Го́споди, я́ко вся́ко скве́рно или́ нечи́сто николи́же вни́де во уста́ моя́.</p>  <p>Отвеща́ же ми глас втори́цею с небесе́ глаго́лющь: я́же Бог очи́стил есть, ты не скверни́.</p>  <p>Сие́ же бысть три́жды, и па́ки взя́шася вся на не́бо.</p>  <p>И се, а́бие трие́ му́жие ста́ша пред хра́миною, в не́йже бех, по́слани от Кесари́и ко мне.</p>  <p>Рече́ же ми Дух ити́ с ни́ми, ничто́же разсужда́я: приидо́ша же со мною и шесть бра́тия си́и, и внидо́хом в дом му́жа.</p>  <p>И возвести́ нам, ка́ко ви́де А́нгела [свя́та] в дому́ свое́м, ста́вша и ре́кша ему́: посли́ во Иоппи́ю му́жи и призови́ Си́мона, нарица́емаго Петра́,</p>  <p>И́же рече́т глаго́лы к тебе́, в ни́хже спасе́шися ты и весь дом твой.</p>  <p>Внегда́ же нача́х глаго́лати, нападе́ Дух Святы́й на них, я́коже и на ны в нача́ле.</p>  <p>Помяну́х же глаго́л Госпо́день, я́коже глаго́лаше: Иоа́нн у́бо крести́́л есть водою, вы же и́мате крести́тися Ду́хом Святы́м.</p>  <p>Да а́ще у́бо ра́вен дар даде́ им Бог, я́коже и нам ве́ровавшим в Го́спода на́шего Иису́са Христа́, аз же кто бех моги́й возбрани́ти Бо́га?</p>  <p>Слы́шавше же сия́, умолко́ша и сла́вляху Бо́га, глаго́люще: у́бо и язы́ком Бог покая́ние даде́ в живо́т.</p>  <p>Разсе́явшии же ся от ско́рби, бы́вшия при Стефа́не, проидо́ша да́же до Финики́и, и Ки́пра, и Антиохи́и, ни еди́ному же глаго́люще сло́ва, то́кмо иуде́ем.</p>  <p>Бя́ху же не́цыи от них му́жие ки́прстии и кирине́йстии, и́же вше́дше во Антиохи́ю, глаго́лаху к е́ллином, благовеству́юще Го́спода Иису́са.</p>  <p>И бе рука́ Госпо́дня с ни́ми: мно́гое же число́ ве́ровавше обрати́шася ко Го́споду.</p>  <p>Слы́шано же бысть сло́во о них во у́шию це́ркве су́щия во Иерусали́ме, и посла́ша Варна́ву преити́ да́же до Антиохи́и.</p>  <p>И́же прише́д и ви́дев благода́ть Бо́жию, возра́довася и утеша́ше вся изволе́нием се́рдца терпе́ти о Го́споде.</p>  <p>Я́ко бе муж благ, и испо́лнь Ду́ха Свя́та и ве́ры. И приложи́ся наро́д мног Го́сподеви.</p>  <p>Изы́де же Варна́ва в Тарс взыска́ти Са́вла, и обре́т его́, приведе́ его́ во Антиохи́ю.</p>  <p>Бы́сть же им ле́то це́ло собира́тися в це́ркви, и учи́ти наро́д мног, нарещи́ же пре́жде во Антиохи́и ученики́, Христиа́ны.</p>  <p>В ты́я же дни́ снидо́ша от Иерусали́ма проро́цы во Антиохи́ю.</p>  <p>Воста́в же еди́н от них, и́менем Ага́в, назна́менаше Ду́хом гла́д вели́к хотя́щь бы́ти по всей вселе́нней, и́же и бысть при Клавди́и ке́саре.</p>  <p>От учени́к же, по ели́ку кто име́яше что, изво́лиша ки́йждо их на слу́жбу посла́ти живу́щим во Иуде́и бра́тиям,</p>  <p>Е́же и сотвори́ша, посла́вше к ста́рцем руко́ю Варна́влею и Са́влею.</p>
  <h1>Дея́ния, глава 12</h1>  <p>Во о́но же вре́мя возложи́ И́род царь ру́це озло́бити не́кия и́же от це́ркве.</p>  <p>Уби́ же Иа́кова, бра́та Иоа́ннова, мече́м.</p>  <p>И ви́дев, я́ко го́де есть Иуде́ем, приложи́ я́ти и Петра́, [бя́ху же дни́е опресно́чнии.]</p>  <p>Его́же и емь всади́ в темни́цу, преда́в четы́рем четвери́цам во́инов стрещи́ его́, хотя́ по Па́сце извести́ его́ к лю́дем.</p>  <p>И у́бо Петра́ стрежа́ху в темни́це: моли́тва же бе приле́жна быва́емая от це́ркве к Бо́гу о нем.</p>  <p>Егда́ же хотя́ше его́ извести́ И́род, в нощи́ той бе Петр спя между́ двема́ во́инома, свя́зан желе́знома у́жема двема́, стра́жие же пред две́рьми стрежа́ху темни́цы.</p>  <p>И се А́нгел Госпо́день предста́, и свет возсия́ в хра́мине: толкну́в же в ре́бра Петра́, воздви́же его́, глаго́ля: воста́ни вско́ре. И спадо́ша ему́ у́жя желе́зная сруку́.</p>  <p>Рече́ же А́нгел к нему́: препоя́шися и вступи́ в плесни́цы твоя́. Сотвори́ же та́ко. И глаго́ла ему́: облецы́ся в ри́зу твою́ и после́дствуй ми.</p>  <p>И изше́д вслед его́ идя́ше и не ве́дяше, я́ко и́стина есть бы́вшее от А́нгела, мня́ше же виде́ние зре́ти.</p>  <p>Проше́дша же пе́рвую стра́жу и втору́ю, приидо́ста ко врато́м желе́зным, вводя́щим во град, я́же о себе́ отверзо́шася и́ма, и изше́дше преидо́ша сто́гну еди́ну, и а́бие отступи́ А́нгел от него́.</p>  <p>И Петр быв в себе́, рече́: ны́не вем вои́стинну, я́ко посла́ Бог А́нгела Своего́ и изъя́т мя из руки́ И́родовы и от всего́ ча́яния люде́й иуде́йских.</p>  <p>Смотри́в же прии́де в дом Мари́ин ма́тере Иоа́нновы, нарица́емаго Ма́рка, иде́же бя́ху мно́зи со́брани и моля́щеся.</p>  <p>Толкну́вшу же Петру́ во врата́ двора́, приступи́ слы́шати отрокови́ца, и́менем Ро́ди,</p>  <p>И позна́вши глас Петро́в, от ра́дости не отве́рзе врат, прите́кши же сказа́ Петра́ стоя́ща пред враты́.</p>  <p>Они́ же к ней ре́ша: бесну́еши ли ся? Она́ же крепля́шеся та́ко бы́ти. Они́ же глаго́лаху: А́нгел его́ есть.</p>  <p>Петр же пребыва́ше толки́й: отве́рзше же ви́деша его́ и ужасо́шася.</p>  <p>Помаа́в же им руко́ю молча́ти, сказа́ им, ка́ко Госпо́дь его́ изведе́ из темни́цы. Рече́ же: возвести́те Иа́кову и бра́тиям сия́. И изше́д и́де во и́но ме́сто.</p>  <p>Бы́вшу же дню, бе молва́ не ма́ла в во́инех, что́ у́бо Петру́ бысть.</p>  <p>И́род же, поиска́в его́ и не обре́т и истяза́в стра́жи, повеле́ отвести́ их. И изше́д от Иуде́и в Кесари́ю, живя́ше.</p>  <p>Бе же И́род гне́ваяся на Ти́ряны и Сидо́няны: и́же единоду́шно приидо́ша к нему́, и умоли́вше Вла́ста посте́льника царе́ва, проша́ху ми́ра, поне́же страны́ их от ца́рства его́ пита́хуся.</p>  <p>В нарече́нный же день И́род, обо́лкся во оде́жду ца́рску и сед на суди́ще пред наро́дом, глаго́лаше к ним.</p>  <p>Наро́д же возглаша́ше: глас Бо́жий, а не челове́чь.</p>  <p>Внеза́пу же порази́ его́ А́нгел Госпо́день, зане́ не даде́ сла́вы Бо́гу: и быв червьми́ изъя́ден, издше́.</p>  <p>Сло́во же Бо́жие растя́ше и мно́жашеся.</p>  <p>Варна́ва же и Савл возврати́стася из Иерусали́ма во Антиохи́ю, испо́лнивше слу́жбу, пое́мше с собо́ю и Иоа́нна, нарица́емаго Ма́рка.</p></div>
<div class="deyaniya" id="glava-13" style="display: none;"><h1>Дея́ния, глава 13</h1>  <p>Бя́ху же не́цыи во це́ркви су́щей во Антиохи́и проро́цы и учи́телие: Варна́ва же и Симео́н, нарица́емый Ни́гер, и Луки́й Кирине́анин, и Манаи́н со И́родом четвертовла́стником воспита́нный, и Савл.</p>  <p>Служа́щим же им Го́сподеви и постя́щимся, рече́ Дух Святы́й: отдели́те Ми Варна́ву и Са́вла на де́ло, на не́же призва́х их.</p>  <p>Тогда́ пости́вшеся и помоли́вшеся и возло́жше ру́ки на ня, отпусти́ша их.</p>  <p>Сия́ у́бо по́слана бы́вша от Ду́ха Свя́та, снидо́ста в Селевки́ю, отту́ду же отплы́ша в Кипр.</p>  <p>И бы́вше в Салами́не, возвеща́ста сло́во Бо́жие в со́нмищах Иуде́йских, име́ста же и Иоа́нна слугу́.</p>  <p>Проше́дша же о́стров да́же до Па́фа, обрето́ста не́коего му́жа волхва́ лжепроро́ка Иуде́анина, ему́же и́мя Вариису́с,</p>  <p>И́же бе со анфипа́том Се́ргием Па́влом, му́жем разу́мным. Сей призва́в Варна́ву и Са́вла, взыска́ услы́шати сло́во Бо́жие.</p>  <p>Сопротивля́шеся же и́ма Елли́ма волхв, [та́ко бо сказу́ется и́мя его́,] иски́й разврати́ти анфипа́та от ве́ры.</p>  <p>Савл же, и́же и Па́вел, испо́лнися Ду́ха Свя́та, и воззре́в нань,</p>  <p>Рече́: о, испо́лненне вся́кия льсти и вся́кия зло́бы, сы́не диа́воль, вра́же вся́кия пра́вды, не преста́неши ли развраща́я пути́ Госпо́дни пра́выя?</p>  <p>И ны́не, се рука́ Госпо́дня на тя, и бу́деши слеп, не ви́дя со́лнца до вре́мене. Внеза́пу же нападе́ нань мрак и тма, и осяза́я иска́ше вожда́.</p>  <p>Тогда́ ви́дев анфипа́т бы́вшее, ве́рова, дивя́ся о уче́нии Госпо́дни.</p>  <p>Отве́зшеся же от Па́фа, Па́вел и су́щии с ним, приидо́ша в Перги́ю Памфили́йскую. Иоа́нн же, отлучи́вся от них, возврати́ся во Иерусали́м.</p>  <p>Они́ же, проше́дше от Перги́и, приидо́ша во Антиохи́ю Писиди́йскую, и вше́дше в со́нмище в день суббо́тный, седо́ша.</p>  <p>По чте́нии же зако́на и проро́к, посла́ша нача́льницы со́нмища к ним, глаго́люще: му́жие бра́тие, а́ще есть сло́во в вас утеше́ния к лю́дем, глаго́лите.</p>  <p>Воста́в же Па́вел и помаа́в руко́ю, рече́: му́жие изра́ильтяне и боя́щиися Бо́га, услы́шите.</p>  <p>Бог люде́й сих избра́ отцы́ на́ши и лю́ди вознесе́ в прише́льствии в земли́ Еги́петстей, и мы́шцею высо́кою изведе́ их из нея́.</p>  <p>И до четы́редесяти лет препита́ их в пусты́ни.</p>  <p>И низложи́в язы́к седмь в земли́ Ханаа́нстей, даде́ им в насле́дие зе́млю их.</p>  <p>И по сих, я́ко лет четы́реста и пятьдеся́т, даде́ им судии́ до Саму́ила проро́ка.</p>  <p>И отту́ду проси́ша царя́, и даде́ им Бог Сау́ла сы́на Ки́сова, му́жа от коле́на Вениами́нова, лет четы́редесять.</p>  <p>И преста́вль его́, воздви́же им Дави́да в царя́, ему́же и рече́ свиде́тельствовав: обрето́х Дави́да сы́на Иессе́ова, му́жа по се́рдцу Моему́, и́же сотвори́т вся хоте́ния Моя́.</p>  <p>От сего́ се́мене Бог по обетова́нию воздви́же Изра́илю спасе́ние Иису́са.</p>  <p>Пропове́давшу Иоа́нну пред лице́м вни́тия Его́ креще́ние покая́ния всем лю́дем изра́илевым.</p>  <p>И я́коже скончава́ше Иоа́нн тече́ние, глаго́лаше: кого́ мя непщу́ете бы́ти, несмь аз, но се гряде́т по мне, Ему́же несмь досто́ин разреши́ти реме́нь сапогу́ Его́.</p>  <p>Му́жие, бра́тие, сы́нове ро́да Авраа́мля, и и́же в вас, боя́щиися Бо́га, вам сло́во спасе́ния Сего́ посла́ся.</p>  <p>Живу́щии бо во Иерусали́ме и кня́зи их сего́ не разуме́вше, и гла́сы проро́ческия, по вся суббо́ты что́мыя, осуди́вше Его́, испо́лниша.</p>  <p>И ни еди́ныя вины́ сме́ртныя обре́тше, проси́ша у Пила́та уби́ти Его́.</p>  <p>Я́коже сконча́ша вся, я́же о Нем пи́сана, сне́мше с дре́ва, положи́ша во гро́бе.</p>  <p>Бог же воскреси́ Его́ от ме́ртвых.</p>  <p>И́же яви́ся на дни мно́ги совозше́дшим с Ним от Галиле́и во Иерусали́м, и́же ны́не суть свиде́телие Его́ к лю́дем.</p>  <p>И мы вам благовеству́ем обетова́ние, бы́вшее ко отце́м, я́ко сие́ Бог испо́лнил есть нам, ча́дом их, воздви́г Иису́са.</p>  <p>Я́коже и во псалме́ второ́м пи́сано есть: Сын Мой еси́ Ты, Аз днесь роди́х Тя.</p>  <p>А я́коже воскреси́ Его́ от ме́ртвых, не ктому́ хотя́ща возврати́тися во истле́ние, си́це рече́: я́ко дам вам преподо́бная Дави́дова ве́рная.</p>  <p>Те́мже и в друго́м глаго́лет: не да́си Преподо́бному Твоему́ ви́дети истле́ния.</p>  <p>Дави́д бо у́бо своему́ ро́ду послужи́в, Бо́жиим сове́том у́спе, и приложи́ся ко отце́м свои́м, и ви́де истле́ние.</p>  <p>А Его́же Бог воздви́же, не ви́де истле́ния.</p>  <p>Ве́домо у́бо да бу́дет вам, му́жие бра́тие, я́ко Его́ ра́ди вам оставле́ние грехо́в пропове́дается; и от всех, от и́хже не возмого́сте в зако́не Моисе́ове оправди́тися,</p>  <p>О сем всяк ве́руяй оправда́ется.</p>  <p>Блюди́те у́бо, да не прии́дет на вас рече́нное во проро́цех:</p>  <p>Ви́дите, неради́вии, и чуди́теся, и у́зрите и исче́знете: я́ко де́ло Аз соде́лаю во дни ва́шя, ему́же не и́мате ве́ровати, а́ще кто пове́сть вам.</p>  <p>Исходя́щим же им от со́нмища Иуде́йска, моля́ху язы́цы в другу́ю суббо́ту глаго́латися им глаго́лом сим:</p>  <p>Разше́дшуся же собо́ру, после́доваша мно́зи от Иуде́й и чести́вых пришле́ц, Па́влу и Варна́ве, и́же глаго́люще им, увеща́ху их пребыва́ти в благода́ти Бо́жией.</p>  <p>Во гряду́щую же суббо́ту ма́ло не весь град собра́ся послу́шати сло́ва Бо́жия.</p>  <p>Ви́девше же Иуде́и наро́ды, испо́лнишася за́висти и вопреки́ глаго́лаху глаго́лемым от Па́вла, сопроти́в глаго́люще и хуля́ще.</p>  <p>Дерзну́вша же Па́вел и Варна́ва реко́ста: вам бе ле́по пе́рвее глаго́лати сло́во Бо́жие: а поне́же отверго́сте е́ и недосто́йны творите́ са́ми себе́ ве́чному животу́, се обраща́емся во язы́ки.</p>  <p>Та́ко бо запове́да нам Госпо́дь: положи́х Тя во свет язы́ком, е́же бы́ти Тебе́ во спасе́ние да́же до после́дних земли́.</p>  <p>Слы́шаще же язы́цы ра́довахуся и сла́вляху сло́во Госпо́дне, и ве́роваша, ели́цы учине́ни бя́ху в жи́знь ве́чную.</p>  <p>Проноша́шеся же сло́во Госпо́дне по все́й стране́.</p>  <p>Иуде́и же наусти́ша чести́выя жены́ и благообра́зныя и старе́йшины гра́да, и воздвиго́ша гоне́ние на Па́вла и Варна́ву, и изгна́ша я от преде́л свои́х.</p>  <p>О́на же, отря́сша прах от ног свои́х на них, приидо́ста во Икони́ю.</p>  <p>Ученицы́ же исполня́хуся ра́дости и Ду́ха Свя́та.</p>
  <h1>Дея́ния, глава 14</h1>  <p>Бы́сть же во Икони́и, вку́пе вни́ти и́ма в со́нмище Иуде́йское и глаго́лати та́ко, я́ко ве́ровати Иуде́ев и Е́ллинов мно́жеству мно́гу.</p>  <p>Неве́рующии же Иуде́и воздвиго́ша и озло́биша {к зло́бе подъусти́ша}ду́ши язы́ков на бра́тию.</p>  <p>Дово́льно же у́бо вре́мя пребы́ша дерза́юще о Го́споде, свиде́тельствующем сло́ву благода́ти Своея́ и даю́щем зна́мения и чудеса́ бы́ти рука́ма их.</p>  <p>Раздели́ша же ся мно́жество гра́да: и о́ви у́бо бя́ху со Иуде́и, о́ви же со Апо́столы.</p>  <p>И я́коже бы́сть стремле́ние язы́ком же и Иуде́ем с нача́льники их, досади́ти и ка́мением поби́ти их.</p>  <p>Уве́девша же, прибего́ста во гра́ды Ликао́нския, в Ли́стру и Де́рвию, и во окре́стныя их,</p>  <p>И та́мо бе́ста благовеству́юща.</p>  <p>И не́кто муж в Ли́стрех не́мощен нога́ма седя́ше, хром от чре́ва ма́тере своея́ сый, и́же николи́же бе ходи́л.</p>  <p>Сей слы́шаше Па́вла глаго́люща, и́же воззре́в нань и ви́дев, я́ко ве́ру и́мать здрав бы́ти,</p>  <p>Рече́ ве́лиим гла́сом: тебе́ глаго́лю во и́мя Го́спода Иису́са Христа́, вста́ни на но́гу твою́ прав. И а́бие возскочи́ и хожда́ше.</p>  <p>Наро́ди же ви́девше, е́же сотвори́ Па́вел, воздвиго́ша глас свой, ликао́нски глаго́люще: бо́зи уподо́бльшеся челове́ком снидо́ша к нам.</p>  <p>Нарица́ху же у́бо Варна́ву Ди́а, Па́вла же Ерми́а, поне́же той бя́ше нача́льник сло́ва.</p>  <p>Жрец же Ди́ев, су́щаго пред гра́дом их, приведе́ юнцы́, и принесе́ венцы́ пред врата́, с наро́ды хотя́ше жре́ти.</p>  <p>Слы́шавша же апо́стола Варна́ва и Па́вел, растерза́вша ри́зы своя́, вскочи́ста в наро́д, зову́ща и глаго́люща:</p>  <p>Му́жие, что сия́ твори́те? И мы подобостра́стна есма́ вам челове́ка, благовеству́юща вам, от сих су́етных обраща́тися к Бо́гу жи́ву, И́же сотвори́ не́бо и зе́млю, и мо́ре и вся, я́же в них.</p>  <p>И́же в мимоше́дшия ро́ды оста́вил бе вся язы́ки ходи́ти в путе́х их.</p>  <p>И у́бо не несвиде́тельствована Себе́ оста́ви, благотворя́, с небесе́ нам дожде́вы {дожди́}дая́, и времена́ плодоно́сна, исполня́я пи́щею и весе́лием сердца́ на́ша.</p>  <p>И сия́ глаго́люща, едва́ уста́виста наро́ды не жре́ти и́ма, но отыти́ коему́ждо во своя́си. Пребыва́ющема же и́ма и уча́щема,</p>  <p>Приидо́ша от Антиохи́и и Икони́и не́цыи Иуде́е, и стяза́ющемася и́ма с дерзнове́нием, наусти́ша наро́ды отступи́ти от нею́, глаго́люще: я́ко ничто́же и́стинно глаго́лета, но все лже́та. И наусти́вше наро́ды и ка́мением поби́вше Па́вла, извлеко́ша вне гра́да, мня́ще его́ уме́рша.</p>  <p>О́крест же ста́вшим его́ ученико́м, воста́в вни́де во гра́д. И нау́трие изы́де с Варна́вою в Де́рвию.</p>  <p>Благовествова́ста же гра́ду тому́ и научи́ста мно́ги, возврати́стася в Ли́стру и Икони́ю и Антиохи́ю,</p>  <p>Утвержда́юща ду́ши ученико́в, моля́ща пребы́ти в ве́ре, и я́ко мно́гими скорбьми́ подоба́ет нам вни́ти в Ца́рствие Бо́жие.</p>  <p>Рукополо́жше же им пресви́теры на вся це́ркви и помоли́вшеся с посто́м, преда́ста их Го́сподеви, в Него́же ве́роваша.</p>  <p>И проше́дша Писиди́ю, приидо́ста в Памфили́ю.</p>  <p>И глаго́лавша в Перги́и сло́во Госпо́дне, снидо́ста во Аттали́ю.</p>  <p>И отту́ду отплы́ста во Антиохи́ю, отню́дуже бе́ста пре́дана благода́ти Бо́жией в де́ло, е́же сконча́ста.</p>  <p>Прише́дша же и собра́вша це́рковь, сказа́ста, ели́ка сотвори́ Бог с ни́ма и я́ко отве́рзе язы́ком дверь ве́ры.</p>  <p>Пребы́ста же та́мо вре́мя не ма́ло со ученики́.</p></div>
<div class="deyaniya" id="glava-15" style="display: none;"><h1>Дея́ния, глава 15</h1>  <p>И не́цыи сше́дше от Иуде́и, уча́ху бра́тию, я́ко а́ще не обре́жетеся по обы́чаю Моисе́ову, не мо́жете спасти́ся.</p>  <p>Бы́вши же ра́спри и стяза́нию не ма́лу Па́влу и Варна́ве к ним, учини́ша взы́ти Па́влу и Варна́ве и не́ким други́м от них ко Апо́столом и ста́рцем во Иерусали́м о вопроше́нии сем.</p>  <p>Они́ же у́бо, предпо́слани бы́вше от Це́ркве, прохожда́ху Финики́ю и Самари́ю, пове́дающе обраще́ние язы́ков, и творя́ху ра́дость ве́лию всей бра́тии.</p>  <p>Прише́дше же во Иерусали́м, прия́ти бы́ша от це́ркве и Апо́стол и ста́рец, сказа́ша же, ели́ка сотвори́ Бог с ни́ми и я́ко отве́рзе язы́ком дверь ве́ры.</p>  <p>Воста́ша же не́цыи от е́реси фарисе́йския ве́ровавшии, глаго́люще, я́ко подоба́ет обре́зати их, завещава́ти же блюсти́ зако́н Моисе́ов.</p>  <p>Собра́шася же Апо́столи и ста́рцы ве́дети о словеси́ сем.</p>  <p>Мно́гу же взыска́нию бы́вшу, воста́в Петр рече́ к ним: му́жие бра́тие, вы ве́сте, я́ко от дний пе́рвых Бог в нас избра́ усты́ мои́ми услы́шати язы́ком сло́во Благове́стия и ве́ровати.</p>  <p>И Сердцеве́дец Бог свиде́тельствова им, дав им Ду́ха Свята́го, я́коже и нам.</p>  <p>И ничто́же разсуди́ между́ на́ми же и о́неми, ве́рою очи́щь сердца́ их.</p>  <p>Ны́не у́бо что искуша́ете Бо́га, хотя́ще возложи́ти и́го на вы́и ученико́м, его́же ни отцы́ на́ши, ни мы возмого́хом понести́?</p>  <p>Но благода́тию Го́спода Иису́са Христа́ ве́руем спасти́ся, я́коже и они́.</p>  <p>Умолча́ же все мно́жество и послу́шаху Варна́вы и Па́вла пове́дающих, ели́ка сотвори́ Бог зна́мения и чудеса́ во язы́цех и́ма.</p>  <p>По умолча́нии же их отвеща́ Иа́ков глаго́ля: му́жие бра́тие, послу́шайте мене́.</p>  <p>Симео́н пове́да, я́ко пре́жде Бог посети́ прия́ти от язы́к лю́ди о и́мени Свое́м.</p>  <p>И сему́ согласу́ют словеса́ проро́к, я́коже пи́шет:</p>  <p>По сих обращу́ся и сози́жду кров Дави́дов па́дший, и раско́паная его́ сози́жду и испра́влю его́,</p>  <p>Я́ко да взы́щут про́чии челове́цы Го́спода, и вси язы́цы, в ни́хже нарече́ся и́мя Мое́, глаго́лет Госпо́дь, творя́й сия́ вся.</p>  <p>Разу́мна от ве́ка суть Бо́гови вся дела́ Его́.</p>  <p>Сего́ ра́ди аз сужду́ не стужа́ти от язы́к обраща́ющимся к Бо́гу,</p>  <p>Но запове́дати им огреба́тися от треб и́дольских и от блуда́ и уда́вленины и от кро́ве, и ели́ка неуго́дна себе́ бы́ти, ины́м не твори́ти.</p>  <p>Моисе́й бо от родо́в дре́вних по вся гра́ды пропове́дающия его́ и́мать, в со́нмищах по вся суббо́ты что́мый.</p>  <p>Тогда́ изво́лися Апо́столом и ста́рцем со все́ю це́рковию, избра́вше му́жа от них, посла́ти во Антиохи́ю с Па́влом и Варна́вою, Иу́ду нарица́емаго Варса́ву, и Си́лу, му́жа наро́чита в бра́тии.</p>  <p>Написа́вше рука́ма их сия́: Апо́столи и ста́рцы и бра́тия, су́щим во Антиохи́и и Сири́и и Килики́и бра́тии, и́же от язы́к, о Го́споде ра́доватися.</p>  <p>Поне́же у́бо слы́шахом, я́ко не́цыи от нас изше́дше возмути́ша вас словесы́, развраща́юще ду́ши ва́ша, глаго́люще обре́затися и блюсти́ зако́н, и́мже мы не завеща́хом,</p>  <p>Изво́лися нам собра́вшимся единоду́шно, избра́нныя му́жи посла́ти к вам, с возлю́бленныма на́шима Варна́вою и Па́влом,</p>  <p>Челове́кома преда́вшема душа́ своя́ о и́мени Го́спода на́шего Иису́са Христа́.</p>  <p>Посла́хом у́бо Иу́ду и Си́лу, и тех сло́вом сказу́ющих та́яжде.</p>  <p>Изво́лися бо Свято́му Ду́ху и нам, ничто́же мно́жае возложи́ти вам тяготы́, ра́зве ну́ждных сих:</p>  <p>Огреба́тися от идоложе́ртвенных и кро́ве, и уда́вленины, и блуда́, и ели́ка не хо́щете вам бы́ти, други́м не твори́те. От ни́хже соблюда́юще себе́, до́бре сотворите́, здра́вствуйте.</p>  <p>Они́ же у́бо по́слани бы́вше приидо́ша во Антиохи́ю, и собра́вше наро́д, вда́ша посла́ние.</p>  <p>Проче́тше же, возра́довашася о утеше́нии.</p>  <p>Иу́да же и Си́ла, и та проро́ка су́ща, сло́вом мно́зем уте́шиста бра́тию и утверди́ста.</p>  <p>Пребы́вше же та́мо вре́мя, отпуще́на бы́ста с ми́ром от бра́тий ко Апо́столом.</p>  <p>Изво́лися же Си́ле пребы́ти та́мо, Иу́да же возврати́ся во Иерусали́м.</p>  <p>Па́вел же и Варна́ва живя́ста во Антиохи́и, уча́ща и благовеству́юща сло́во Госпо́дне, и со ине́ми мно́гими.</p>  <p>По не́ких же днех рече́ Па́вел к Варна́ве: возвра́щшеся подоба́ет посети́ти бра́тию на́шу во всех гра́дех, в ни́хже пропове́дахом сло́во Госпо́дне, ка́ко пребыва́ют.</p>  <p>Варна́ва же восхоте́ поя́ти с собо́ю Иоа́нна нарица́емаго Ма́рка.</p>  <p>Па́вел же глаго́лаше отсту́пльшаго от на́ю от Памфили́и и не ше́дшаго с на́ма на де́ло, на не́же положе́ни бы́хом, не поя́ти сего́ с собо́ю.</p>  <p>Бысть у́бо ра́спря, я́ко отлучи́тися и́ма от себе́: Варна́ва у́бо пое́м Ма́рка отплы́ в Кипр.</p>  <p>Па́вел же избра́в Си́лу изы́де пре́дан благода́ти Бо́жией от бра́тий.</p>  <p>Прохожда́ше же Сири́ю и Килики́ю, утвержда́я це́ркви.</p>
<h1>Дея́ния, глава 16</h1>  <p>Прии́де же в Де́рвию и Ли́стру. И се, учени́к не́кий бе ту, и́менем Тимофе́й, сын жены́ не́кия Иуде́аныни ве́рны, отца́ же Е́ллина:</p>  <p>И́же свиде́тельствован бе от су́щих в Ли́стрех и Икони́и бра́тии.</p>  <p>Сего́ восхоте́ Па́вел с собо́ю изы́ти: и прие́мь обре́за его́ Иуде́й ра́ди, су́щих на ме́стех о́нех: ве́дяху бо вси отца́ его́, я́ко Е́ллин бя́ше.</p>  <p>И я́коже прохожда́ху гра́ды, предая́ше им храни́ти уста́вы сужде́нныя от Апо́стол и ста́рец, и́же во Иерусали́ме.</p>  <p>Це́ркви же утвержда́хуся ве́рою и прибыва́ху в число́ по вся дни.</p>  <p>Проше́дше же Фриги́ю и Галати́йскую страну́, возбране́ни бы́ша от Свята́го Ду́ха глаго́лати сло́во во Аси́и.</p>  <p>Прише́дше же в Миси́ю, покуша́хуся в Вифини́ю поити́: и не оста́ви их Дух.</p>  <p>Преше́дше же Миси́ю, снидо́ша в Троа́ду.</p>  <p>И виде́ние в нощи́ яви́ся Па́влу: муж не́кий бе Македо́нянин стоя́, моля́ его́ и глаго́ля: прише́д в Македо́нию, помози́ нам.</p>  <p>И я́коже виде́ние ви́де, а́бие взыска́хом изы́ти в Македо́нию, разуме́вше, яко призва́ ны Госпо́дь благовести́ти им.</p>  <p>Отве́зшеся же от Троа́ды, приидо́хом в Самофра́к, во у́трие же в Неапо́ль,</p>  <p>Отту́ду же в Филиппу́сы, и́же есть пе́рвый град ча́сти Македо́нии, коло́ниа. Бе́хом же в том гра́де пребыва́юще дни не́кия.</p>  <p>В день же суббо́тный изыдо́хом вон из гра́да при реце́, иде́же мня́шеся моли́твенница бы́ти, и се́дше глаго́лахом к собра́вшимся жена́м.</p>  <p>И не́кая жена́, и́менем Лиди́а, порфиропрода́льница от гра́да Фиати́рскаго, чту́щи Бо́га, послу́шаше: е́йже Госпо́дь отве́рзе се́рдце внима́ти глаго́лемым от Па́вла.</p>  <p>Я́коже крести́ся та и дом ея́, моля́ше ны глаго́лющи: а́ще смотри́сте мя ве́рну Го́сподеви бы́ти, вше́дше в дом мой, пребу́дите. И прину́ди нас.</p>  <p>Бысть же иду́щим нам на моли́тву, отрокови́ца не́кая иму́щая дух пытли́в сре́те нас, я́же стяжа́ние мно́го дая́ше господе́м свои́м волхву́ющи.</p>  <p>Та после́довавши Па́влу и нам, взыва́ше глаго́лющи: си́и челове́цы раби́ Бо́га Вы́шняго суть, и́же возвеща́ют нам путь спасе́ния.</p>  <p>Се же творя́ше на мно́ги дни. Стужи́в же си Па́вел, и обра́щся, ду́хови рече́: запреща́ю ти и́менем Иису́са Христа́, изы́ди из нея́. И изы́де в том часе́.</p>  <p>Ви́девше же госпо́дие ея́, я́ко изы́де наде́жда тяжа́ния их, пое́мше Па́вла и Си́лу, влеко́ша на торг ко князе́м.</p>  <p>И вве́дше их к воево́дам, ре́ша: си́и челове́цы возмуща́ют град наш, иуде́е су́ще.</p>  <p>И завещава́ют обы́чаи, я́же не досто́ит нам приима́ти, ни твори́ти, ри́мляном су́щим.</p>  <p>И сни́деся наро́д на них, и воево́ды растерза́вше им ри́зы, веля́ху па́лицами би́ти их.</p>  <p>Мно́ги же да́вше им ра́ны, всади́ша в темни́цу, завеща́вше темни́чному стра́жу тве́рдо стрещи́ их.</p>  <p>И́же таково́ завеща́ние прие́м, всади́ их во вну́треннюю темни́цу, и но́ги их заби́ в кла́де.</p>  <p>В полу́нощи же Па́вел и Си́ла моля́щася поя́ста Бо́га, послу́шаху же их ю́зницы.</p>  <p>Внеза́пу же трус бысть ве́лий, я́ко поколеба́тися основа́нию темни́чному, отверзо́ша же ся а́бие две́ри вся, и всем ю́зы ослабе́ша.</p>  <p>Возбу́ждься же темни́чный страж, и ви́дев отве́рсты две́ри темни́цы, извле́к нож, хотя́ше себе́ уби́ти, мня избе́гша ю́зники.</p>  <p>Возгласи́ же гла́сом ве́лиим Па́вел, глаго́ля: ничто́же сотвори́ себе́ зла, вси бо есмы́ зде.</p>  <p>Проси́в же свещи́, вскочи́, и тре́петен быв, припаде́ к Па́влу и Си́ле.</p>  <p>И изве́д их вон, рече́: госпо́дие, что ми подоба́ет твори́ти, да спасу́ся?</p>  <p>О́на же реко́ста: ве́руй в Го́спода Иису́са Христа́, и спасе́шися ты и весь дом твой.</p>  <p>И глаго́ласта ему́ сло́во Госпо́дне, и всем и́же в дому́ его́.</p>  <p>И пое́м я́ в той же час но́щи, измы́ от ран, и крести́ся сам и свои́ ему́ вси а́бие.</p>  <p>Введ же я́ в дом свой, поста́ви трапе́зу, и возра́довася со всем до́мом свои́м, ве́ровав Бо́гу.</p>  <p>Дню же бы́вшу, посла́ша воево́ды па́личники, глаго́люще: отпусти́ челове́ка о́на.</p>  <p>Сказа́ же темни́чный страж словеса́ сия́ Па́влу, я́ко посла́ша воево́ды, да отпуще́на бу́дета: ны́не у́бо изше́дша, иди́та с ми́ром.</p>  <p>Па́вел же рече́ к ним: би́вше на́ю пред людьми́, неосужде́нна челове́ка Ри́млянина су́ща, всади́ша в темни́цу, и ны́не о́тай изво́дят на́ю? Ни у́бо, но да прише́дше са́ми изведу́т на́ю.</p>  <p>Сказа́ша же па́личницы воево́дам глаго́лы сия́: и убоя́шася слы́шавше, я́ко Ри́млянина еста́.</p>  <p>И прише́дше умоли́ша их и изве́дше моля́ху изы́ти из гра́да.</p>  <p>Изше́дша же из темни́цы приидо́ста к Лиди́и, и ви́девша бра́тию, уте́шиста их и изыдо́ста.</p></div>
<div class="deyaniya" id="glava-17" style="display: none;"><h1>Дея́ния, глава 17</h1>  <p>Преше́дша же Амфипо́ль и Аполло́нию, внидо́ста в Солу́нь, иде́же бе со́нмище Иуде́йское.</p>  <p>По обы́чаю же своему́ Па́вел вни́де к ним и по суббо́ты три стяза́шеся с ни́ми от Писа́ний,</p>  <p>Сказу́я и предлага́я им, я́ко Христу́ подоба́ше пострада́ти и воскре́снути от ме́ртвых, и я́ко Сей Иису́с, Его́же аз пропове́даю вам, есть Христо́с.</p>  <p>И не́цыи от них ве́роваша и приложи́шася к Па́влу и Си́ле, от чести́вых Е́ллин мно́жество мно́го и от жен благоро́дных не ма́ло.</p>  <p>Зазре́вше же непоко́ршиися Иуде́е и прие́мше крамо́льники не́кия му́жи злы́я, и собра́вше наро́д, мо́лвяху по гра́ду, наше́дше же на дом Иассо́нов, иска́ху их извести́ к наро́ду.</p>  <p>Не обре́тше же их, влеча́ху Иассо́на и не́кия от бра́тий ко градонача́льником, вопию́ще, я́ко и́же разврати́ша вселе́нную, си́и и зде приидо́ша,</p>  <p>И́же прия́т Иассо́н. И си́и вси проти́вно веле́нием ке́саревым творя́т, царя́ глаго́люще ино́го бы́ти, Иису́са.</p>  <p>Смято́ша же наро́д и градонача́льники слы́шащия сия́.</p>  <p>Взе́мше же дово́льное от Иассо́на и от про́чих, отпусти́ша их.</p>  <p>Бра́тия же а́бие в нощи́ отсла́ша Па́вла и Си́лу в Бе́рию, и́же прише́дша, идо́ша в собо́р Иуде́йский.</p>  <p>Си́и же бя́ху благоро́днейши живу́щих в Солу́не, и́же прия́ша сло́во со всем усе́рдием, по вся дни разсужда́юще Писа́ния, а́ще суть сия́ та́ко.</p>  <p>Мно́зи у́бо от них ве́роваша, и от е́ллинских жен благообра́зных и муже́й не ма́ло.</p>  <p>И я́ко уве́даша и́же от Солу́ня иуде́е, я́ко и в Бе́рии пропове́дася от Па́вла сло́во Бо́жие, приидо́ша и та́мо дви́жуще и смуща́юще наро́ды.</p>  <p>А́бие же тогда́ бра́тия отпусти́ша Па́вла ити́ на помо́рие, оста́ста же Си́ла и Тимофе́й та́мо.</p>  <p>Провожда́ющии же Па́вла ведо́ша его́ да́же до Афи́н, и прие́мше за́поведь к Си́ле и Тимофе́ю, да я́ко скоре́е прии́дут к нему́, изыдо́ша.</p>  <p>Во Афи́нех же жду́щу их Па́влу, раздража́шеся дух его́ в нем зря́щем и́дол полн сущь град.</p>  <p>Стяза́шеся же у́бо на со́нмищи со иуде́и и с чести́выми, и на то́ржищи по вся дни с приключа́ющимися.</p>  <p>Не́цыи же от епику́р и от сто́ик филосо́ф стяза́хуся с ним, и не́цыи глаго́лаху: что у́бо хо́щет суесло́вивый сей глаго́лати? Ини́и же: чужди́х бого́в мни́тся пропове́дник бы́ти, я́ко Иису́са и воскресе́ние благовествова́ше им.</p>  <p>Пое́мше же его́, ведо́ша на ареопа́г, глаго́люще: мо́жем ли разуме́ти, что но́вое сие́ глаго́лемое тобо́ю уче́ние?</p>  <p>Стра́нна бо не́кая влага́еши во ушеса́ на́ша, хо́щем у́бо разуме́ти, что хотя́т сия́ бы́ти?</p>  <p>[Афине́и же вси и приходя́щии стра́ннии ни во что́же и́но упражня́хуся, ра́зве глаго́лати что или́ слы́шати но́вое.]</p>  <p>Став же Па́вел посреде́ ареопа́га, рече́: му́жие афине́йстии, по всему́ зрю вы а́ки благочести́выя.</p>  <p>Проходя́ бо и согля́дая чествова́ния ва́ша, обрето́х и ка́пище, на не́мже бе напи́сано: неве́домому Бо́гу. Его́же у́бо не ве́дуще благоле́пно чтете́, Сего́ аз пропове́дую вам.</p>  <p>Бог сотвори́вый міръ и вся, я́же в нем, Сей небесе́ и земли́ Госпо́дь сый, не в рукотворе́нных хра́мех живе́т,</p>  <p>Ни от рук челове́ческих угожде́ния прие́млет, тре́буя что, Сам дая́ всем живо́т и дыха́ние и вся.</p>  <p>Сотвори́л же есть от еди́ныя кро́ве весь язы́к челове́чь, жи́ти по всему́ лицу́ земно́му, уста́вив предучине́ная времена́ и преде́лы селе́ния их,</p>  <p>Взыска́ти Го́спода, да поне́ ося́жут Его́ и обря́щут, я́ко не дале́че от еди́наго коего́ждо нас су́ща.</p>  <p>О Нем бо живе́м и дви́жемся и есмы́, я́коже и не́цыи от ва́ших кни́жник реко́ша: Сего́ бо и род есмы́.</p>  <p>Род у́бо су́ще Бо́жий, не до́лжни есмы́ непщева́ти подо́бно бы́ти Божество́ зла́ту, или́ сребру́, или́ ка́меню худо́жне начерта́нну, и смышле́нию челове́чу.</p>  <p>Ле́та у́бо неве́дения презира́я Бог, ны́не повелева́ет челове́ком всем всю́ду пока́ятися.</p>  <p>Зане́ уста́вил есть день, во́ньже хо́щет суди́ти вселе́нней в пра́вде, о Му́же, Его́же предуста́ви, ве́ру подая́ всем, воскреси́в Его́ от ме́ртвых.</p>  <p>Слы́шавше же воскресе́ние ме́ртвых, о́вии у́бо руга́хуся, о́вии же ре́ша: да слы́шим тя па́ки о сем.</p>  <p>И та́ко Па́вел изы́де от среды́ их.</p>  <p>Не́цыи же му́жие прилепи́вшеся ему́, ве́роваша, в ни́хже бе и Диони́сий Ареопаги́тский, и жена́ и́менем Да́марь, и друзи́и с ни́ми.</p>
<h1>Дея́ния, глава 18</h1>  <p>По сих же отлучи́вся Па́вел от Афи́н, прии́де в Кори́нф.</p>  <p>И обре́те не́коего иуде́анина и́менем Аки́лу, По́нтянина ро́дом, но́во прише́дша от Итали́и, и Приски́ллу жену́ его́, [зане́ повеле́л бя́ше Клавди́й отлучи́тися всем Иуде́ем от Ри́ма,] прии́де к ним,</p>  <p>И зане́ единохудо́жником бы́ти им, пребы́сть у них и де́лаше, бя́ху бо скинотво́рцы хи́тростию.</p>  <p>Стяза́шеся же на со́нмищах по вся суббо́ты и препира́ше иуде́и и е́ллины.</p>  <p>И я́коже снидо́ста от Македо́нии Си́ла же и Тимофе́й, тужа́ше ду́хом Па́вел, свиде́тельствуя иуде́ом Иису́са бы́ти Христа́.</p>  <p>Проти́вящимся же им и ху́лящим, отря́с ри́зы своя́, рече́ к ним: кровь ва́ша на глава́х ва́ших, чист аз, отны́не во язы́ки иду́.</p>  <p>И преше́д отту́ду, прии́де в дом не́коего и́менем Иу́ста, чту́ща Бо́га, ему́же хра́мина бе вскрай со́нмища.</p>  <p>Крисп же нача́льник собо́ра ве́рова Го́сподеви со всем до́мом свои́м, и мно́зи от Кори́нфян слы́шавше ве́роваху и креща́хуся.</p>  <p>Рече́ же Госпо́дь в виде́нии нощно́м Па́влу: не бо́йся, но глаго́ли и да не умо́лкнеши,</p>  <p>Зане́ Аз есмь с тобо́ю, и никто́же приложи́т озло́бити тя, зане́ лю́дие суть Ми мно́зи во гра́де сем.</p>  <p>Седя́ше же та́мо ле́то и ме́сяц шесть, учя́ в них сло́ву Бо́жию.</p>  <p>Галлио́ну же анфипа́ту су́щу во Аха́ии, нападо́ша единоду́шно Иуде́и на Па́вла и приведо́ша его́ на суди́лище,</p>  <p>Глаго́люще, я́ко проти́ву зако́ну сей увещава́ет челове́ки чти́ти Бо́га.</p>  <p>Хотя́щу же Па́влу отве́рсти уста́, рече́ Галлио́н ко Иуде́ем: а́ще бы непра́вда была́ ка́я или́ де́ло зло́е, о, Иуде́е, по сло́ву послу́шал бых вас.</p>  <p>А́ще ли же стяза́ния суть о словеси́ и о и́менех и о зако́не ва́шем, ве́дите са́ми: судия́ бо аз сим не хощу́ бы́ти.</p>  <p>И изгна́ их от суди́лища.</p>  <p>Е́мше же вси Е́ллини Сосфе́на нача́льника собо́ра, бия́ху пред суди́лищем: и ни еди́но о сих Галлио́ну раде́ние бысть.</p>  <p>Па́вел же, еще́ пребы́в дни дово́льны и целова́в бра́тию, отплы́ в Сири́ю [и с ним Аки́ла и Приски́лла], остри́г главу́ в Ке́гхреих: обре́кся бо бе.</p>  <p>Приста́ же во Ефе́се и тех оста́ви та́мо, сам же вшед в со́нмище, стяза́шеся со Иуде́и.</p>  <p>Моля́щим же им его́ на мно́го вре́мя пребы́ти у них, не изво́ли,</p>  <p>Но отрече́ся им, глаго́ля, я́ко подоба́ет ми вся́ко пра́здник гряду́щий сотвори́ти во Иерусали́ме: па́ки же возвращу́ся к вам, Бо́гу хотя́щу. И отвезе́ся от Ефе́са:Аки́ла же и Приски́лла оста́ша во Ефе́се.</p>  <p>И соше́д в Кесари́ю, возше́д и целова́в це́рковь, сни́де во Антиохи́ю.</p>  <p>И сотво́рь вре́мя не́кое, изы́де, проходя́ поря́ду Галати́йскую страну́ и Фриги́ю, утвержда́я вся ученики́.</p>  <p>Иуде́анин же не́кто, Аполло́с и́менем, алекса́ндрянин ро́дом, муж слове́сен, прии́де во Ефе́с, си́лен сый в кни́гах.</p>  <p>Сей бе оглаше́н пути́ Госпо́дню, и горя́ ду́хом, глаго́лаше и уча́ше изве́стно я́же о Го́споде, ве́дый то́кмо креще́ние Иоа́нново.</p>  <p>Сей же нача́т дерза́ти на со́нмищах. Слы́шавша же его́ Аки́ла и Приски́лла, прия́ша его́ и изве́стнее тому́ сказа́ша путь Госпо́день.</p>  <p>Хотя́щу же ему́ преити́ во Аха́ию, предпосла́вше бра́тия написа́ша ученико́м прия́ти его́, и́же прише́д та́мо посо́бствова мно́го ве́ровавшим благода́тию.</p>  <p>Тве́рдо бо иуде́и не престая́ облича́ше пред людьми́, сказу́я Писа́ньми, Иису́са бы́ти Христа́.</p></div>
<div class="deyaniya" id="glava-19" style="display: none;"><h1>Дея́ния, глава 19</h1>  <p>Бысть же внегда́ бы́ти Аполло́су в Кори́нфе, Па́влу же, проше́дшу вы́шния страны́, приити́ во Ефе́с, и обре́т не́кия ученики́,</p>  <p>Рече́ к ним: а́ще у́бо Дух Свят прия́ли есте́, ве́ровавше? Они́ же ре́ша к нему́: но ниже́, а́ще Дух Святы́й есть, слы́шахом.</p>  <p>Рече́ же к ним: во что у́бо крести́стеся? Они́ же реко́ша: во Иоа́нново креще́ние.</p>  <p>Рече́ же Па́вел: Иоа́нн у́бо крести́ креще́нием покая́ния, лю́дем глаго́ля: во Гряду́щаго по нем да ве́руют, си́речь во Христа́ Иису́са.</p>  <p>Слы́шавше же, крести́шася во И́мя Го́спода Иису́са.</p>  <p>И возло́жшу Па́влу на ня ру́це, прии́де Дух Святы́й на ня: глаго́лаху же язы́ки и проро́чествоваху.</p>  <p>Бя́ше же всех муже́й я́ко двана́десять.</p>  <p>Вшед же в со́нмище, дерза́ше, не обину́яся, три ме́сяцы бесе́дуя и уверя́я я́же о Ца́рствии Бо́жии.</p>  <p>И я́коже не́цыи ожесточа́хуся и пря́хуся, злосло́вяще путь Госпо́день пред наро́дом, отсту́пль от них отлучи́ ученики́, по вся дни стяза́яся во учи́лищи мучи́теля {власти́теля}не́коего.</p>  <p>Сие́ же бысть два ле́та, я́ко всем живу́щим во Аси́и слы́шати сло́во Го́спода Иису́са, Жидо́м же и Е́ллином.</p>  <p>Си́лы же непро́сты творя́ше Бог рука́ма Па́вловыма,</p>  <p>Я́ко и на неду́жныя наноси́ти от (по́та) те́ла его́ главотя́жи и убру́сцы, и исцели́тися им от неду́г, и духо́м лука́вым исходи́ти от них.</p>  <p>Нача́ша же не́цыи от скита́ющихся Иуде́й обая́нник {Заклинателей.}именова́ти над иму́щими ду́хи лука́выя и́мя Го́спода Иису́са, глаго́люще: заклина́ем вы Иису́сом, Его́же Па́вел пропове́дует.</p>  <p>Бя́ху же не́цыи сы́нове Ске́вы Иуде́анина архиере́а се́дмь, и́же сие́ творя́ху.</p>  <p>Отвеща́в же дух лука́вый, рече́: Иису́са зна́ю, и Па́вла свем, вы́ же кто́ есте́?</p>  <p>И скачя́ на них челове́к, в не́мже бе дух лука́вый, и одоле́в им, укрепи́ся на них, я́коже наги́м и ура́неным избежа́ти от хра́ма о́наго.</p>  <p>Сие́ же бысть разу́мно всем живу́щим во Ефе́се Иуде́ем же и Е́ллином, и нападе́ страх на всех их, и велича́шеся и́мя Го́спода Иису́са.</p>  <p>Мно́зи же от ве́ровавших прихожда́ху, испове́дающе и сказу́юще дела́ своя́.</p>  <p>Дово́льни же от сотво́рших чародея́ния, собра́вше кни́ги своя́, сжига́ху пред все́ми: и сложи́ша це́ны их и обрето́ша сребра́ пять тем.</p>  <p>Си́це кре́пко сло́во Госпо́дне растя́ше и крепля́шеся.</p>  <p>И я́коже сконча́шася сия́, положи́ Па́вел в ду́се, проше́д Македо́нию и Аха́ию, ити́ во Иерусали́м, рек, я́ко бы́вшу ми та́мо, подоба́ет ми и Рим ви́дети.</p>  <p>Посла́в же в Македо́нию два от служа́щих ему́, Тимофе́а и Ера́ста, сам же пребы́сть вре́мя во Аси́и.</p>  <p>Бысть же во вре́мя о́но молва́ не ма́ла о пути́ Госпо́дни.</p>  <p>Дими́трий бо не́кто и́менем, среброкова́чь, творя́й хра́мы сре́бряны Артеми́де, дая́ше хитреце́м де́лание {стяжа́ние}не ма́ло.</p>  <p>И́хже собра́в и и́ны сицевы́х веще́й де́латели, рече́: му́жие, ве́сте, я́ко от сего́ де́лания дово́льство житию́ на́шему есть.</p>  <p>И ви́дите и слы́шите, я́ко не то́кмо Ефе́с, но ма́ло не всю Аси́ю Па́вел сей препре́в, обрати́ мног наро́д, глаго́ля, я́ко не суть бо́зи, и́же рука́ми челове́ческими быва́ют.</p>  <p>Не то́кмо же сия́ беду́ прие́млет на́ша часть, е́же бы во обличе́ние не приити́, но дабы и вели́кия боги́ни Артеми́ды храм ни во что́же не вмени́лся, и́мать же разори́тися и вели́чество ея́, ю́же вся Аси́а и вселе́нная почита́ет.</p>  <p>Слы́шавше же и бы́вше испо́лнени я́рости, вопия́ху глаго́люще: вели́ка Артеми́да Ефе́сская.</p>  <p>И испо́лнися град весь мяте́жа: устреми́шася же единоду́шно на позо́рище, восхи́щше Га́иа и Ариста́рха Македо́няны, дру́ги {сопу́тники}Па́вловы.</p>  <p>Па́влу же хотя́щу вни́ти в наро́д, не оставля́ху его́ ученицы́.</p>  <p>Не́цыи же от Аси́йских нача́льник, су́ще ему́ дру́зи, посла́вше к нему́, моля́ху не вда́ти себе́ в позо́р.</p>  <p>Друзи́и же у́бо и́но не́что вопия́ху: бе́ бо собра́ние смуще́но, и мно́жайшии от них не ве́дяху, чесо́ ра́ди собра́шася.</p>  <p>От наро́да же избра́ша Алекса́ндра, изве́дшим его́ Иуде́ем. Алекса́ндр же, помаа́в руко́ю, хотя́ше отвеща́ти наро́ду.</p>  <p>Разуме́вше же, я́ко Иуде́анин есть, глас бысть еди́н от всех, я́ко на два часа́ вопию́щих: вели́ка Артеми́да Ефе́сская.</p>  <p>Ути́шив же кни́жник наро́д, рече́: му́жие Ефе́сстии, кто́ бо есть челове́к, и́же не весть, я́ко Ефе́сский град служи́тель есть вели́кия боги́ни Артеми́ды и Диопе́та?</p>  <p>Без вся́каго у́бо прекосло́вия сим си́це су́щим, потре́бно есть вам безмо́лвным бы́ти и ничто́же безчи́нно твори́ти.</p>  <p>Приведо́сте бо му́жей сих, ни храм [Артеми́дин] окра́дших, ниже́ боги́ню ва́шу ху́лящих.</p>  <p>А́ще у́бо Дими́трий и и́же с ним худо́жницы и́мут к кому́ сло́во, суды́ суть и анфипа́ти суть: да пое́млют друг на дру́га.</p>  <p>А́ще ли же что́ о ины́х и́щете, в зако́нном собра́нии разреши́тся.</p>  <p>И́бо бе́дствуем порица́еми бы́ти о крамоле́ дне́шней, ни еди́ней вине́ су́щей, о не́йже возмо́жем возда́ти сло́во стремле́ния сего́. И сия рек распусти́ собра́вшийся наро́д.</p>
<h1>Дея́ния, глава 20</h1>  <p>По утише́нии же молвы́, призва́в Па́вел ученики́, уте́шив и целова́в их, изы́де ити́ в Македо́нию.</p>  <p>Проше́д же страны́ о́ны и уте́шив их сло́вом мно́гим, прии́де во Елла́ду.</p>  <p>Пожи́в же ме́сяцы три, бы́вшу на́нь наве́ту от Иуде́й, хотя́щу отвезти́ся в Сири́ю, бысть хоте́ние возврати́тися сквозе́ Македо́нию.</p>  <p>После́дова же ему́ да́же до Аси́и Сосипа́тр Пи́рров Бе́рянин, Солу́няне же Ариста́рх и Секу́нд, и Гаи́й Де́рвянин и Тимофе́й, Аси́ане же Ти́хик и Трофи́м.</p>  <p>Си́и предше́дше жда́ху нас в Троа́де.</p>  <p>Мы же отвезо́хомся по днех опресно́чных от Фили́пп и приидо́хом к ним в Троа́ду во дне́х пяти́, иде́же пребы́хом дни́й се́дмь.</p>  <p>Во еди́ну же от суббо́т, собра́вшимся ученико́м преломи́ти хлеб, Па́вел бесе́доваше к ним, хотя́ изы́ти нау́трие, простре́ же сло́во до полу́нощи.</p>  <p>Бя́ху же свещи́ мно́ги в го́рнице, иде́же бе́хом со́брани.</p>  <p>Седя́ же не́кто ю́ноша, и́менем Евти́х, во окне́, отягче́н сном глубо́ким, глаго́лющу Па́влу о мно́зе, прекло́нься от сна, паде́ от трекро́вника до́лу, и взя́ша его́ме́ртва.</p>  <p>Соше́д же Па́вел нападе́ нань, и обе́м его́ рече́: не мо́лвите, и́бо душа́ его́ в нем есть.</p>  <p>Возше́д же и прело́мль хлеб и вкушь, дово́льно же бесе́довав да́же до зари́, и та́ко изы́де.</p>  <p>Приведо́ша же о́трока жи́ва и уте́шишася не ма́ло.</p>  <p>Мы же, прише́дше в кора́бль, отвезо́хомся во А́ссон, отту́ду хотя́ще поя́ти Па́вла: та́ко бо нам бе повеле́л, хотя́ сам пе́ш ити́.</p>  <p>И я́коже сни́деся с на́ми во А́ссоне, взе́мше его́ приидо́хом в Митили́н.</p>  <p>И отту́ду отве́зшеся, во у́трие приста́хом проти́ву Хи́ю, в други́й же отвезо́хомся в Са́мон, и пребы́вше в Трогилли́и, в гряду́щий же день приидо́хом в Мили́т.</p>  <p>Суди́ бо Па́вел ми́мо ити́ Ефе́с, я́ко да не бу́дет ему́ закосне́ти во Аси́и, тща́ше бо ся, а́ще возмо́жно бу́дет, в день Пятьдеся́тный бы́ти во Иерусали́ме.</p>  <p>От Мили́та же посла́в во Ефе́с, призва́ пресви́теры церко́вныя.</p>  <p>И я́коже приидо́ша к нему́, рече́ к ним: вы ве́сте, я́ко от пе́рваго дне, отне́лиже приидо́х во Аси́ю, ка́ко с ва́ми все вре́мя бых,</p>  <p>Рабо́тая Го́сподеви со вся́ким смиреному́дрием и мно́гими слеза́ми и напа́стьми, прилучи́вшимися мне от Иуде́йских наве́т.</p>  <p>Я́ко ни в чесо́м от поле́зных обину́хся, е́же сказа́ти вам и научи́ти вас пред людьми́ и по домо́м,</p>  <p>Засвиде́тельствуя Иуде́ем же и Е́ллином е́же к Бо́гу покая́ние и ве́ру я́же в Го́спода на́шего Иису́са Христа́.</p>  <p>И ны́не, се, аз свя́зан Ду́хом гряду́ во Иерусали́м, я́же в нем хотя́щая приключи́тися мне не ве́дый,</p>  <p>То́чию я́ко Дух Святы́й по вся гра́ды свиде́тельствует, глаго́ля, я́ко у́зы мене́ и ско́рби ждут.</p>  <p>Но ни еди́но же попече́ние творю́, ниже́ и́мам ду́шу мою́ че́стну себе́, ра́зве е́же сконча́ти тече́ние мое́ с ра́достию и слу́жбу, ю́же прия́х от Го́спода Иису́са,засвиде́тельствовати Ева́нгелие благода́ти Бо́жия.</p>  <p>И ны́не, се, аз ве́м, я́ко ктому́ не у́зрите лица́ моего́ вы вси́, в ни́хже проидо́х пропове́дуя Ца́рствие Бо́жие.</p>  <p>Те́мже свиде́тельствую вам во дне́шний день, я́ко чист аз от кро́ве всех.</p>  <p>Не обину́хся бо сказа́ти вам всю во́лю Бо́жию.</p>  <p>Внима́йте у́бо себе́ и всему́ ста́ду, в не́мже вас Дух Святы́й поста́ви епи́скопы, пасти́ Це́рковь Го́спода и Бо́га, ю́же стяжа́ Кро́вию Свое́ю.</p>  <p>Аз бо вем сие́, я́ко по отше́ствии мое́м вни́дут во́лцы тя́жцы в вас, не щадя́щии ста́да.</p>  <p>И от вас саме́х воста́нут му́жие глаго́лющии развраще́ная, е́же отторга́ти ученики́ вслед себе́.</p>  <p>Сего́ ра́ди бди́те, помина́юще, я́ко три ле́та нощь и день не престая́х уча́ со слеза́ми еди́наго кого́ждо вас.</p>  <p>И ны́не предаю́ вас, бра́тие, Бо́гови и сло́ву благода́ти Его́, могу́щему назда́ти и да́ти вам насле́дие во освяще́нных всех.</p>  <p>Сребра́ или́ зла́та или́ риз ни еди́наго возжела́х.</p>  <p>Са́ми ве́сте, я́ко тре́бованию моему́ и су́щим со мно́ю послужи́сте ру́це мои́ си́и.</p>  <p>Вся сказа́х вам, я́ко та́ко тружда́ющимся подоба́ет заступа́ти немощны́я, помина́ти же сло́во Го́спода Иису́са, я́ко Сам рече́: блаже́ннее есть па́че дая́ти, не́жели приима́ти.</p>  <p>И сия́ рек, прекло́нь коле́на своя́, со все́ми и́ми помоли́ся.</p>  <p>Мно́г же бысть плачь всем: и напа́дше на вы́ю Па́влову, облобыза́ху его́,</p>  <p>Скорбя́ще наипа́че о словеси́, е́же рече́, я́ко ктому́ не и́мут лица́ его́ узре́ти. Провожда́ху же его́ в кора́бль.</p></div>
<div class="deyaniya" id="glava-21" style="display: none;"><h1>Дея́ния, глава 21</h1>  <p>И я́коже бысть отвезти́ся нам, отто́ргшимся от них, пря́мо ше́дше приидо́хом в Ко́н, в други́й же день в Ро́дос и отту́ду в Пата́ру,</p>  <p>И обре́тше кора́бль преходя́щь в Финики́ю, возше́дше отвезо́хомся.</p>  <p>Возни́кший же нам Кипр оста́вльше ошу́юю, плы́хом в Сири́ю и приста́хом в Ти́ре, та́мо бо бя́ше кораблю́ изложи́ти бре́мя.</p>  <p>И обре́тше ученики́, пребы́хом ту дни́й седмь: и́же Па́влови глаго́лаху Ду́хом не восходи́ти во Иерусали́м.</p>  <p>Егда́ же бысть нам сконча́ти дни, изше́дше идо́хом, провожда́ющим нас всем с жена́ми и детьми́ да́же до вне гра́да: и прекло́ньше коле́на при бре́зе помоли́хомся.</p>  <p>И целова́вше друг дру́га внидо́хом в кора́бль, они́ же возврати́шася во своя́ си́.</p>  <p>Мы́ же, пла́вание наче́нше от Ти́ра, приста́хом во Птолемаи́де, и целова́вше бра́тию, пребы́хом день еди́н у них.</p>  <p>Во у́трие же изше́дше Па́вел и и́же с ним, приидо́хом в Кесари́ю, и вше́дше в дом Фили́ппа благове́стника, су́ща от седми́ диа́кон, пребы́хом у него́.</p>  <p>Сего́ же бя́ху дще́ри деви́цы четы́ри прорица́ющия.</p>  <p>Пребыва́ющим же нам та́мо дни мно́ги, сни́де не́кто от Иуде́и проро́к, и́менем Ага́в,</p>  <p>И прише́д к нам и взем по́яс Па́влов, связа́в же свои́ ру́це и но́зе, рече́: та́ко глаго́лет Дух Святы́й, му́жа, его́же есть по́яс сей, та́ко свя́жут его́ во Иерусали́ме иуде́е и предадя́т в ру́це язы́ков.</p>  <p>И я́коже слы́шахом сия́, моли́хом мы же и наме́стнии, {та́мошнии жи́тели}не восходи́ти ему́ во Иерусали́м.</p>  <p>Отвеща́в же Па́вел и рече́: что творите́, пла́чуще и сокруша́юще ми се́рдце? Аз бо не то́чию свя́зан бы́ти хощу́, но и умре́ти во Иерусали́ме гото́в есмь за и́мя Го́спода Иису́са.</p>  <p>Не повину́ющуся же ему́, умолча́хом, ре́кше: во́ля Госпо́дня да бу́дет.</p>  <p>По дне́х же сих угото́вльшеся взыдо́хом во Иерусали́м.</p>  <p>Приидо́ша же с на́ми и не́цыи ученицы́ от Кесари́и, веду́ще с собо́ю, у него́же бы обита́ти нам, Мна́сона не́коего Ки́прянина, дре́вняго ученика́.</p>  <p>Бы́вшим же нам во Иерусали́ме, любе́зно прия́ша нас бра́тия.</p>  <p>На у́трие же вни́де Па́вел с на́ми ко Иа́кову, вси же приидо́ша ста́рцы.</p>  <p>И целова́в их, сказа́ше по еди́ному ко́еждо, е́же сотвори́ Бог во язы́цех служе́нием его́.</p>  <p>Они́ же слы́шавше сла́вляху Бо́га и реко́ша ему́: ви́диши ли, бра́те, коли́ко тем есть Иуде́й ве́ровавших? И вси́ ревни́тели зако́ну су́ть.</p>  <p>Увести́шася же о тебе́, я́ко отступле́нию учи́ши от зако́на Моисе́ова живу́щия во язы́цех вся Иуде́и, глаго́ля не обре́зовати им чад свои́х, ниже́ во обы́чаех оте́ческих ходи́ти.</p>  <p>Что́ у́бо есть? Вся́ко подоба́ет наро́ду сни́тися: услы́шат бо, я́ко прише́л еси́.</p>  <p>Сие́ у́бо сотвори́, е́же ти глаго́лем: суть у нас му́жие четы́ри обеща́вше себе́ Бо́гу.</p>  <p>Сия́ пои́м очи́стися с ни́ми и иждиви́ на них, да остри́жут си главы́: и разуме́ют вси, я́ко возвеще́нная им о тебе́ ничто́же суть, но пребыва́еши и сам зако́н храня́.</p>  <p>А о ве́ровавших язы́цех мы посла́хом, суди́вше ничто́же таково́е соблюда́ти им, то́кмо храни́ти себе́ от идоложе́ртвенных и кро́ве, и уда́вленины и блуда́.</p>  <p>Тогда пое́м Па́вел му́жи о́ны, нау́трие с ни́ми очи́щься вни́де во святи́лище, возвеща́я исполне́ние дней очище́ния, до́ндеже принесено́ бысть за еди́наго коего́ждо их приноше́ние.</p>  <p>И я́коже хотя́ху седмь дний сконча́тися, и́же от Аси́и иуде́и, ви́девше его́ во святи́лищи, нава́диша весь наро́д и возложи́ша нань ру́це,</p>  <p>Вопию́ще: му́жие изра́ильстии, помози́те, сей есть челове́к, и́же на лю́ди и зако́н и на ме́сто сие́ всех всю́ду учи́т, еще́ же и е́ллины введе́ в це́рковь и оскверни́ свято́е ме́сто сие́.</p>  <p>[Бя́ху бо ви́дели Трофи́ма Ефе́сянина во гра́де с ним, его́же мня́ху, я́ко в це́рковь ввел есть Па́вел.]</p>  <p>Подви́жеся же град весь, и бысть стече́ние лю́дем, и е́мше Па́вла, влеча́ху его́ вон из це́ркве, и а́бие затвори́шася две́ри.</p>  <p>И́щущим же им уби́ти его́, взы́де весть к ты́сящнику спи́ры, я́ко весь возмути́ся Иерусали́м.</p>  <p>Он же а́бие пои́м во́ины и со́тники, притече́ на ня, они́ же ви́девше ты́сящника и во́ины, преста́ша би́ти Па́вла.</p>  <p>Присту́пль же ты́сящник я́т его́ и повеле́ связа́ти его́ вери́гома желе́знома двема́, и вопроша́ше: кто́ у́бо есть и что́ есть сотвори́л.</p>  <p>Друзи́и же и́но не́что вопия́ху в наро́де: не моги́й же разуме́ти изве́стное молвы́ ра́ди, повеле́ отвести́ его́ в по́лк. {Крепость.}</p>  <p>Егда́ же бысть на степе́нех, прилучи́ся воздви́жену бы́ти ему́ от во́ин ну́жды ра́ди наро́да.</p>  <p>После́доваше бо мно́жество люде́й зову́щих: возьми́ его́.</p>  <p>Хотя́ же вни́ти в по́лк Па́вел глаго́ла ты́сящнику: а́ще ле́ть ми́ есть глаго́лати что́ тебе́? Он же рече́: гре́чески уме́еши ли?</p>  <p>Не ты ли еси́ Еги́птянин, пре́жде сих дни́й превеща́вый и изведы́й в пусты́ню четы́ри ты́сящи муже́й сикаре́й?</p>  <p>Рече́ же Па́вел: аз челове́к у́бо есмь Иуде́анин, Та́рсянин, сла́внаго гра́да в Килики́и жи́тель: молю́ же тя, повели́ ми глаго́лати к лю́дем.</p>  <p>Повеле́вшу же ему́, Па́вел стоя́ на степе́нех помаа́в руко́ю к лю́дем: мно́гу же безмо́лвию бы́вшу, возгласи́ евре́йским язы́ком, глаго́ля:</p>

  <h1>Дея́ния, глава 22</h1>  <p>Му́жие бра́тие и отцы́, услы́шите мой к вам ны́не отве́т.</p>  <p>[Слы́шавше же, я́ко евре́йским язы́ком возгласи́ к ним, па́че приложи́ша безмо́лвие. И рече́:]</p>  <p>А́з у́бо е́смь муж Иуде́анин, роди́вся в Та́рсе Килики́йстем, воспита́н же во гра́де сем при ногу́ Гамалии́лову, нака́зан изве́стно оте́ческому зако́ну, ревни́тель сый Бо́жий, я́коже вси́ вы есте́ днесь.</p>  <p>И́же се́й путь гони́х да́же до сме́рти, вяжя́ и предая́ в темни́цу му́жи же и жены́,</p>  <p>Я́коже и архиере́й свиде́тельствует ми и вси́ ста́рцы: от ни́хже и посла́ния прие́м к живу́щим в Дама́сце бра́тиям, идя́х привести́ су́щия та́мо свя́заны во Иерусали́м, да му́чатся.</p>  <p>Бы́сть же ми́ иду́щу и приближа́ющуся к Дама́ску в полу́дне, внеза́пу с небесе́ облиста́ свет мног о́крест мене́.</p>  <p>Падо́х же на зе́млю и слы́шах глас глаго́лющь ми́: Са́вле, Са́вле, что́ Мя го́ниши?</p>  <p>Аз же отвеща́х: Кто́ еси́, Го́споди? Рече́ же ко мне: Аз есмь Иису́с Назоре́й, Его́же ты го́ниши.</p>  <p>Со мно́ю же су́щии свет у́бо ви́деша, и пристра́шни бы́ша, гла́са же не слы́шаша Глаго́лющаго ко мне.</p>  <p>Реко́х же: что́ сотворю́, Го́споди? Госпо́дь же рече́ ко мне: воста́в иди́ в Дама́ск, и та́мо рече́тся ти́ о всех, я́же вчине́но ти есть твори́ти.</p>  <p>И я́коже не ви́дех от сла́вы све́та о́наго, за ру́ку ведо́мь от су́щих со мно́ю, внидо́х в Дама́ск.</p>  <p>Ана́ниа же не́кий, муж благогове́ин по зако́ну, свиде́тельствован от всех живу́щих в Дама́сце Иуде́й,</p>  <p>Прише́д ко мне и став рече́ ми: Са́вле бра́те, прозри́. И аз в той час воззре́х нань.</p>  <p>Он же рече́ ми: Бог оте́ц на́ших изво́ли {пред'избра́}тя разуме́ти хоте́ние Его́, и ви́дети Пра́ведника, и слы́шати глас от уст его́:</p>  <p>Я́ко бу́деши Ему́ свиде́тель у всех челове́ков о сих, я́же ви́дел еси́ и слы́шал.</p>  <p>И ны́не что́ ме́длиши? Воста́в крести́ся и омы́й грехи́ твоя́, призва́в и́мя Го́спода Иису́са.</p>  <p>Бысть же возврати́вшумися во Иерусали́м и моля́щумися в це́ркви, бы́ти во изступле́нии,</p>  <p>И ви́дети Его́ глаго́люща ми: потщи́ся и изы́ди ско́ро из Иерусали́ма, зане́ не прии́мут свиде́тельства твоего́, е́же о Мне.</p>  <p>И аз ре́х: Го́споди, са́ми ве́дят, я́ко аз бех всажда́я в темни́цу и бия́ по со́нмищих ве́рующия в Тя.</p>  <p>И егда́ излива́шеся кровь Стефа́на свиде́теля Твоего́, и сам бех стоя́ и соизволя́я убие́нию его́ и стреги́й ри́з убива́ющих его́.</p>  <p>И Рече́ ко мне́: иди́, я́ко Аз во язы́ки дале́че послю́ тя.</p>  <p>Послу́шаху же его́ да́же до сего́ словесе́ и воздвиго́ша глас свой, глаго́люще: возьми́ от земли́ такова́го, не подоба́ет бо ему́ жи́ти.</p>  <p>Вопию́щим же им и ме́щущим ри́зы и прах возмета́ющим на возду́х,</p>  <p>Повеле́ ты́сящник отвести́ его́ в полк, {Крепость.}рек ра́нами истяза́ти его́, да разуме́ет, за ку́ю вину́ та́ко вопия́ху на́нь.</p>  <p>И я́коже протяго́ша его́ вервьми́, рече́ к стоя́щему со́тнику Па́вел: челове́ка Ри́млянина и неосужде́на леть ли есть вам би́ти?</p>  <p>Слы́шав же со́тник, приступи́ к ты́сящнику, сказа́, глаголя́: ви́ждь, что́ хо́щеши сотвори́ти? Челове́к бо се́й Ри́млянин есть.</p>  <p>Присту́пль же ты́сящник рече́ ему́: глаго́ли ми, Ри́млянин ли еси́ ты? Он же рече́: е́й.</p>  <p>Отвеща́ же ты́сящник: аз мно́гою цено́ю нарече́ние жи́тельства сего́ стяжа́х. Па́вел же рече́: аз же и роди́хся в нем.</p>  <p>А́бие у́бо отступи́ша от него́ хотя́щии его́ истяза́ти, и ты́сящник же убоя́ся, разуме́в, я́ко Ри́млянин есть, и я́ко бе́ его́ связа́л.</p>  <p>На у́трие же, хотя́ разуме́ти и́стину, чесо́ ра́ди оклевета́ется от Иуде́й, разреши́ его́ от уз и повеле́ приити́ архиере́ем и всему́ собо́ру их: и све́д Па́вла, поста́ви [его́] пред ни́ми.</p></div>
<div class="deyaniya" id="glava-23" style="display: none;"><h1>Дея́ния, глава 23</h1>  <p>Воззре́в же Па́вел на сонм, рече́: му́жие бра́тие, аз все́ю со́вестию благо́ю жи́тельствовах пред Бо́гом да́же до сего́ дне.</p>  <p>Архиере́й же Ана́ниа повеле́ предстоя́щим ему́ би́ти его́ уста́.</p>  <p>Тогда́ Па́вел рече́ к нему́: би́ти тя и́мать Бог, стено́ пова́пленая, и ты седи́ши судя́ ми по зако́ну, преступа́я же зако́н вели́ши, да бию́т мя.</p>  <p>Предстоя́щии же ре́ша: архиере́ю ли Бо́жию досажда́еши?</p>  <p>Рече́ же Па́вел: не ве́дах, бра́тие, я́ко архиере́й есть. Пи́сано бо есть: кня́зю люде́й твои́х да не рече́ши зла.</p>  <p>Разуме́в же Па́вел, я́ко еди́на часть есть саддуке́й, друга́я же фарисе́й, воззва́ в со́нмищи: му́жие бра́тие, аз фарисе́й есмь, сын фарисе́ов, о упова́нии и о воскресе́нии ме́ртвых аз суд прие́млю.</p>  <p>Се же ему́ ре́кшу, бысть ра́спря между́ саддуке́и и фарисе́и, и раздели́ся наро́д.</p>  <p>Саддуке́и бо глаго́лют не бы́ти воскресе́ния, ни А́нгела, ни ду́ха, фарисе́и же испове́дуют обоя́.</p>  <p>Бысть же кличь вели́к, и воста́вше кни́жницы ча́сти фарисе́йския пря́хуся между́ собо́ю, глаго́люще: ни еди́но зло обрета́ем в челове́це сем, а́ще же дух глаго́ла ему́ или́ А́нгел, не проти́вимся Бо́гу.</p>  <p>Мно́зе же бы́вшей ра́спре, боя́ся ты́сящник, да не растерза́н бу́дет Па́вел от них, повеле́ во́ином сни́ти и восхи́тити его́ от среды́ их и вести́ его́ в полк.</p>  <p>В наста́вшую же нощь предста́в ему́ Госпо́дь, рече́: дерза́й, Па́вле, я́коже бо свиде́тельствовал еси́ я́же о Мне во Иерусали́ме, си́це ти подоба́ет и в Ри́ме свиде́тельствовати.</p>  <p>Бы́вшу же дню, сотво́рше не́цыи от Иуде́й сове́т, {наве́т}закля́ша себе́, глаго́люще не я́сти ни пи́ти, до́ндеже убию́т Па́вла.</p>  <p>Бя́ху же мно́жае четы́редесятих сию кля́тву сотво́ршии.</p>  <p>И́же присту́пльше ко архиере́ем и ста́рцем, ре́ша: кля́твою прокля́хом себе́ ничто́же вкуси́ти, до́ндеже убие́м Па́вла.</p>  <p>Ны́не у́бо вы скажи́те ты́сящнику с собо́ром, я́ко да у́тре сведе́т его́ к вам, а́ки бы хотя́ще разуме́ти изве́стнее я́же о нем: мы же, пре́жде да́же не прибли́житися ему́, гото́ви есмы́ уби́ти его́.</p>  <p>Слы́шав же сын сестры́ Па́вловы ко́в, {Умысел, предпринимаемый ко вреду другого; заговор.}прише́д и вше́д в полк, сказа́ Па́влу.</p>  <p>Призва́в же Па́вел еди́наго от со́тник, рече́: ю́ношу сего́ отведи́ к ты́сящнику: и́мать бо не́что сказа́ти ему́.</p>  <p>Он же у́бо пои́м его́ приведе́ к ты́сящнику и рече́: у́зник Па́вел призва́в мя, умоли́ сего́ ю́ношу привести́ к тебе́, иму́ща не́что глаго́лати тебе́.</p>  <p>Пои́м же его́ за ру́ку ты́сящник и отше́д на едине́, вопроша́ше его́: что́ е́сть, е́же и́маши возвести́ти ми?</p>  <p>Рече́ же, я́ко Иуде́е совеща́ша умоли́ти тя, я́ко да у́тре сведе́ши Па́вла к ним в собо́р, а́ки бы хотя́щим изве́стнее истяза́ти я́же о не́м.</p>  <p>Ты у́бо не послу́шай их: ло́вят бо его́ от них му́жие мно́жае четы́редесяти, и́же закля́ша себе́ ни я́сти ни пи́ти, до́ндеже убию́т его́: и ны́не гото́ви суть, ча́юще обеща́ния, е́же от тебе́.</p>  <p>Ты́сящник у́бо отпусти́ ю́ношу, завеща́в ни еди́ному же пове́дати, я́ко сия́ яви́л еси́ мне.</p>  <p>И призва́в два́ не́кия от со́тник, рече́: угото́вита (ми) во́инов вооруже́нных две́сте, я́ко да и́дут до Кесари́и, и ко́нник се́дмьдесят, и стреле́ц две́сте, от тре́тияго часа́ но́щи.</p>  <p>И скоты́ привести́, да всади́вше Па́вла прово́дят до Фи́ликса иге́мона.</p>  <p>Написа́ же (и́) посла́ние иму́щее о́браз се́й:</p>  <p>Клавди́й Лиси́а держа́вному иге́мону Фи́ликсу ра́доватися:</p>  <p>Му́жа сего́ я́та от Иуде́й и иму́ща убие́на бы́ти от них, присту́пль с во́ины отъя́х его́, уве́дев, я́ко Ри́млянин есть.</p>  <p>Хотя́ же разуме́ти вину́, ея́же ра́ди поима́ху нань, сведо́х его́ в со́нмище их.</p>  <p>Его́же обрето́х оглаго́луема о взыска́нии зако́на их, ни еди́но же досто́йно сме́рти или у́зам согреше́ние иму́ща.</p>  <p>Ска́зану же бы́вшу ми ко́ву хотя́щу бы́ти от Иуде́й на му́жа сего́, а́бие посла́х (его́) к тебе́, завеща́в и клеветнико́м (его́) глаго́лати пред тобо́ю, я́же нань: здра́в бу́ди.</p>  <p>Во́ини же у́бо по повеле́нному им, взе́мше Па́вла, ведо́ша об но́щь во Антипатри́ду.</p>  <p>Во у́трие же, оста́вльше ко́нники ити́ с ним, возврати́шася в полк.</p>  <p>Они́ же прише́дше в Кесари́ю и вда́вше посла́ние иге́мону, предста́виша ему́ и Па́вла.</p>  <p>Проче́т же иге́мон посла́ние и вопро́шь, от ко́ея о́бласти есть, и уве́дев, я́ко от Килики́и, рече́:</p>  <p>Услы́шу о тебе́, егда́ и клеветницы́ твои́ прии́дут. И повеле́ в прето́ре И́родове стрещи́ его́.</p>
<h1>Дея́ния, глава 24</h1>  <p>По пяти́х же днех сни́де архиере́й Ана́ниа со ста́рцы и с ри́тором не́киим Терти́ллом, и́же сказа́ша иге́мону о Па́вле.</p>  <p>При́звану же бы́вшу ему́, нача́т клевета́ти Терти́лл, глаго́ля:</p>  <p>Мног мир улуча́юще тобо́ю, и исправле́ния быва́емая язы́ку сему́ твои́м промышле́нием, вся́ким же о́бразом и везде́ прие́млем, держа́вный Фи́ликсе, со вся́ким благодаре́нием.</p>  <p>Но да не мно́жае стужа́ю тебе́, молю́ тя послу́шати нас вкра́тце твое́ю кро́тостию.</p>  <p>Обрето́хом бо му́жа сего́ губи́теля и дви́жуща противле́ние всем Иуде́ем живу́щим по вселе́нней и предста́теля (су́ща) Назоре́йстей е́реси,</p>  <p>И́же и це́рковь покуси́ся оскверни́ти, его́же и я́хом и по зако́ну на́шему хоте́хом суди́ти ему́.</p>  <p>Прише́д же Лиси́а ты́сящник, мно́гою си́лою от рук на́ших исхити́ его́ и к тебе́ посла́.</p>  <p>Повеле́в [и нам] пое́млющим на́нь ити́ к тебе́: от него́же возмо́жеши сам разсуди́в о всех сих позна́ти, о ни́хже мы пое́млем на́нь.</p>  <p>Сложи́шася же и Иуде́и, глаго́люще сим та́ко бы́ти.</p>  <p>Отвеща́ же Па́вел, поману́вшу ему́ иге́мону глаго́лати: от мно́гих лет су́ща тя судию́ пра́ведна язы́ку сему́ све́дый, благоду́шнее я́же о мне отвеща́ю.</p>  <p>Могу́щу ти разуме́ти, я́ко не мно́жае ми есть дни́й двана́десятих, отне́леже взыдо́х поклони́тися во Иерусали́м.</p>  <p>И ни в це́ркви обрето́ша мя к кому́ глаго́люща или развра́т творя́ща наро́ду, ни в со́нмищих, ни во гра́де,</p>  <p>Ниже́ довести́ мо́гут, ели́ка тебе́ ны́не на мя глаго́лют.</p>  <p>Испове́дую же тебе́ сие́, я́ко в пути́, его́же си́и глаго́лют е́ресь, та́ко служу́ оте́ческому Бо́гу, ве́руя всем су́щим в зако́не и проро́цех пи́саным.</p>  <p>Упова́ние имы́й на Бо́га, я́ко воскресе́ние хо́щет бы́ти ме́ртвым, пра́ведником же и гре́шником, его́же и са́ми си́и ча́ют.</p>  <p>О сем же и аз подвиза́юся, непоро́чну со́весть име́ти всегда́ пред Бо́гом же и челове́ки.</p>  <p>По ле́тех же мно́гих приидо́х сотвори́ти ми́лостыни во язы́к мо́й и приноше́ния.</p>  <p>В ни́хже обрето́ша мя очище́нна в це́ркви, ни с наро́дом, ниже́ с молво́ю.</p>  <p>Не́цыи от Аси́и Иуде́е, и́мже подоба́ше пред тя приити́ и глаго́лати, а́ще и́мут что́ на мя.</p>  <p>Или́ са́ми ти́и да глаго́лют, а́ще ку́ю обрето́ша во мне непра́вду, ста́вшу ми в со́нмищи.</p>  <p>Ра́зве еди́наго сего́ гла́са, и́мже возопи́х стоя́ в них, я́ко о воскресе́нии ме́ртвых аз суд прие́млю днесь от вас.</p>  <p>Слы́шав же сия Фи́ликс отвеща́ {отрече́}им, изве́стнее уве́дев я́же о пути́ сем, глаго́ля: егда́ Лиси́а ты́сящник прии́дет, разсужду́ я́же о вас.</p>  <p>Повеле́ же со́тнику стрещи́ Па́вла, и име́ти осла́бу, и ни еди́ному же возбраня́ти от свои́х ему́ служи́ти или́ приходи́ти к нему́.</p>  <p>По днех же не́киих прише́д Фи́ликс со Друси́ллиею жено́ю свое́ю су́щею Иуде́анынею, призва́ Па́вла, да слы́шит от него́ ве́ру, я́же во Христа́ Иису́са.</p>  <p>Глаго́лющу же ему́ о пра́вде и о воздержа́нии и о суде́ хотя́щем бы́ти, пристра́шен быв Фи́ликс отвеща́: ны́не у́бо иди́, вре́мя же получи́в призову́ тя.</p>  <p>Вку́пе же и наде́яся, я́ко мзда да́стся ему́ от Па́вла, я́ко да отпу́стит его́: те́мже и ча́сто призыва́я его́, бесе́доваше с ним.</p>  <p>Двема́ же ле́тома сконча́вшемася прия́т измене́ние Фи́ликс Порки́а Фи́ста: хотя́ же уго́дное сотвори́ти Иуде́ем Фи́ликс, оста́ви Па́вла свя́зана.</p></div>
<div class="deyaniya" id="glava-25" style="display: none;"><h1>Дея́ния, глава 25</h1>  <p>Фист же у́бо прии́м вла́сть, по трие́х дне́х взы́де во Иерусали́м от Кесари́и.</p>  <p>Сказа́ша же ему́ архиере́е и пе́рвии от Иуде́й на Па́вла и моля́ху его́,</p>  <p>Прося́ще благода́ти на́нь, я́ко да по́слет его́ во Иерусали́м, ко́в творя́ще, я́ко да убию́т его́ на пути́.</p>  <p>Фист же повеле́ Па́вла стрещи́ в Кесари́и, сам та́мо хотя́ вско́ре изы́ти.</p>  <p>И́же у́бо си́льнии в вас, рече́, со мно́ю ше́дше, а́ще есть ка́я непра́вда в му́жи се́м, да глаго́лют на́нь.</p>  <p>Пребы́в же у них не мно́жае десяти́ дни́й, сни́де в Кесари́ю: на у́трие се́д на суди́щи, повеле́ Па́вла привести́.</p>  <p>Приведе́ну же бы́вшу ему́, о́крест ста́ша и́же от Иерусали́ма сше́дшии Иуде́е, мно́ги и тя́жки вины́ принося́ще на Па́вла, и́хже не можа́ху изъяви́ти.</p>  <p>Отвещава́ющу ему́, я́ко ни на зако́н Иуде́йский, ни на це́рковь, ни на ке́саря что́ согреши́х.</p>  <p>Фист же хотя́ уго́дное Иуде́ем сотвори́ти, отвеща́в Па́влови рече́: хо́щеши ли, во Иерусали́м возше́д, та́мо о сих суд прия́ти от мене́?</p>  <p>Рече́ же Па́вел: на суди́щи ке́сареве стоя́ есмь, иде́же ми досто́ит суд прия́ти: Иуде́й ни чи́мже оби́дех, я́коже и ты до́бре ве́си.</p>  <p>А́ще бо непра́вдую или́ досто́йно сме́рти сотвори́х что́, не отме́щуся умре́ти: а́ще ли же ничто́же есть во мне, е́же си́и на мя клеве́щут, никто́же мя мо́жет тем вы́дати: ке́саря нарица́ю.</p>  <p>Тогда́ Фист состяза́вся с сове́тники, отвеща́: ке́саря ли наре́кл еси́? К ке́сарю по́йдеши.</p>  <p>Дне́м же мину́вшим не́ким, Агри́ппа царь и Верники́а снидо́ста в Кесари́ю целова́ти Фи́ста.</p>  <p>И я́коже мно́ги дни пребы́ста ту, Фист сказа́ царю́ я́же о Па́вле, глаго́ля: муж не́кий есть оста́влен от Фи́ликса у́зник,</p>  <p>О не́мже, бы́вшу ми во Иерусали́ме, яви́ша архиере́е и ста́рцы Иуде́йстии, прося́ще нань суда́.</p>  <p>К ни́мже отвеща́х, я́ко несть обы́чай ри́мляном вы́дати челове́ка ко́его на поги́бель, пре́жде да́же оклевета́емый не и́мать пред лице́м клеве́щущих его́ и ме́сто отве́та прии́мет о свое́м согреше́нии.</p>  <p>Сше́дшимся же им зде, закосне́ние ни еди́но сотво́рь, нау́трие сед на суди́щи, повеле́х привести́ му́жа.</p>  <p>О́крест же его́ ста́вше клеветницы́, ни еди́ну вину́, я́же аз непщева́х, нанесо́ша.</p>  <p>Стяза́ния же не́кая о свое́й разли́чней ве́ре имя́ху к нему́ и о не́коем Иису́се уме́ршем, Его́же глаго́лаше Па́вел жи́ва бы́ти.</p>  <p>Недоуме́яся же аз о взыска́нии сих, глаго́лах, а́ще хо́щет ити́ во Иерусали́м и та́мо суд прия́ти о сих.</p>  <p>Па́влу же наре́кшу блюде́ну бы́ти ему́ до разсужде́ния А́вгуста, повеле́х блюсти́ его́, до́ндеже послю́ его́ к ке́сарю.</p>  <p>Агри́ппа же к Фи́сту рече́: хоте́л бых и сам челове́ка сего́ слы́шати. Он же рече́: у́тре услы́шиши его́.</p>  <p>На у́трие же прише́дшу Агри́ппе и Верники́и со мно́гою го́рдостию и вше́дшим в суде́бную пала́ту с ты́сящники и с наро́читыми му́жи гра́да, и повеле́вшу Фи́сту, приведе́н бысть Па́вел.</p>  <p>И рече́ Фист: Агри́ппо царю́ и вси су́щии с на́ми му́жие, ви́дите сего́, о не́мже все мно́жество Иуде́й стужа́ху ми во Иерусали́ме же и зде́, вопию́ще, я́ко не подоба́ет жи́ти ему́ ктому́.</p>  <p>Аз же разуме́в ничто́же досто́йно сме́рти сотво́рша его́, и самому́ же сему́ наре́кшу Сева́ста, суди́х посла́ти его́.</p>  <p>О не́мже изве́стное что́ писа́ти господи́ну не и́мам: те́мже и приведо́х его́ пред вас, наипа́че же пред тя, Агри́ппо царю́, я́ко да разсужде́нию бы́вшу и́мам что́ писа́ти.</p>  <p>Безслове́сно бо мни́тся ми, посыла́ющу ю́зника, а вины́, я́же на́нь, не сказа́ти.</p>
<h1>Дея́ния, глава 26</h1>  <p>Агри́ппа же к Па́влу рече́: повелева́ется ти о себе́ самому́ глаго́лати. Тогда́ Па́вел просте́р ру́ку отвещава́ше:</p>  <p>О всех, о ни́хже оклевета́емь есмь от Иуде́й, царю́ Агри́ппо, непщу́ю себе́ блаже́нна бы́ти, я́ко пред тобо́ю отвеща́ти днесь и́мам,</p>  <p>Па́че же ве́дца тя су́ща све́дый всех иуде́йских обы́чаев и взыска́ний. Те́мже молю́ся ти долготерпели́вно послу́шати мене́.</p>  <p>Житие́ у́бо мое́ е́же от ю́ности, испе́рва бы́вшее во язы́це мое́м во Иерусали́ме, ве́дят вси Иуде́е,</p>  <p>Ве́дяще мя испе́рва, а́ще хотя́т свиде́тельствовати, я́ко по изве́стней е́реси на́шея ве́ры жих фарисе́й.</p>  <p>И ны́не о упова́нии обетова́ния, бы́вшаго от Бо́га ко отце́м на́шим, стою́ суди́м,</p>  <p>В не́же обана́десяте коле́на на́ша безпреста́ни день и нощь служа́ще наде́ются доити́: о не́мже упова́нии оклевета́емь есмь, царю́ Агри́ппо, от Иуде́й.</p>  <p>Что́? Неве́рно ли су́дится ва́ми, я́ко Бог ме́ртвыя возставля́ет?</p>  <p>Аз у́бо мнех, я́ко подоба́ет ми мно́га сопроти́вна проти́ву и́мене Иису́са Назоре́а сотвори́ти.</p>  <p>Е́же и сотвори́х во Иерусали́ме, и мно́ги от святы́х аз в темни́цах затворя́х, власть от архиере́й прие́м: убива́емым же им прилага́х сове́т.</p>  <p>И на всех со́нмищих мно́жицею му́чя их, принужда́х ху́лити: преизли́ха же вражду́я на них, гоня́х да́же и до вне́шних градо́в.</p>  <p>В ни́хже иды́й в Дама́ск со вла́стию и повеле́нием, е́же от архиере́й,</p>  <p>В полу́дни на пути́ ви́дех, царю́, с небесе́ па́че сия́ния со́лнечнаго осия́вший мя свет и со мно́ю иду́щих.</p>  <p>Всем же па́дшим нам на зе́млю, слы́шах глас глаго́лющь ко мне и веща́ющь евре́йским язы́ком: Са́вле, Са́вле, что Мя го́ниши? Же́стоко ти есть проти́ву рожна́ пра́ти.</p>  <p>Аз же рех: кто еси́, Го́споди? Он же рече́: Аз есмь Иису́с, Его́же ты го́ниши.</p>  <p>Но воста́ни и ста́ни на ногу́ твое́ю, на се бо яви́хся ти, сотвори́ти тя слугу́ и свиде́теля, я́же ви́дел еси́ и я́же явлю́ тебе́,</p>  <p>Изыма́я тя от люде́й иуде́йских и от язы́к, к ни́мже Аз тя послю́,</p>  <p>Отве́рсти о́чи их, да обратя́тся от тмы в свет и от о́бласти сатанины́ к Бо́гу, е́же прия́ти им оставле́ние грехо́в и достоя́ние во святы́х ве́рою, я́же в Мя.</p>  <p>Те́мже, царю́ Агри́ппо, не бых проти́вен небе́сному виде́нию,</p>  <p>Но су́щим в Дама́сце пре́жде и во Иерусали́ме, и во вся́кой стране́ иуде́йстей и язы́ком пропове́дую пока́ятися и обрати́тися к Бо́гу, досто́йна покая́нию дела́ творя́ще.</p>  <p>Си́х ра́ди мя Иуде́е е́мше во святи́лищи хотя́ху растерза́ти.</p>  <p>По́мощь у́бо улучи́в я́же от Бо́га, да́же до дне сего́ стою́, свиде́тельствуя ма́лу же и вели́ку, ничто́же веща́я, ра́зве я́же проро́цы реко́ша хотя́щая бы́ти и Моисе́й,</p>  <p>Я́ко Христо́с име́яше пострада́ти, я́ко пе́рвый от воскресе́ния ме́ртвых, свет хотя́ше пропове́дати лю́дем (Иуде́йским) и язы́ком.</p>  <p>Сия́ же ему́ отвещава́ющу, Фист ве́лиим гла́сом рече́: бесну́ешися ли, Па́вле? Мно́гия тя кни́ги в неи́стовство прелага́ют.</p>  <p>Он же: не бесну́юся, рече́, держа́вный Фи́сте, но и́стины и целому́дрия глаго́лы веща́ю.</p>  <p>Весть бо о сих царь, к нему́же и с дерзнове́нием глаго́лю: утаи́тися бо ему́ от сих не ве́рую ничесому́же, несть бо во у́гле сотворе́но сие́.</p>  <p>Ве́руеши ли, царю́ Агри́ппо, проро́ком? Ве́м, я́ко ве́руеши.</p>  <p>Агри́ппа же к Па́влу рече́: вма́ле мя препира́еши Христиа́нина бы́ти.</p>  <p>Па́вел же рече́: моли́л у́бо бых Бо́га, и вма́ле и во мно́зе, не то́кмо тебе́, но и все́х слы́шащих мя днесь, бы́ти им та́цем, яко́в {такими, как}и аз есмь, кроме́ уз сих.</p>  <p>И сия́ ре́кшу ему́, воста́ царь и иге́мон, и Верники́а и седя́щии с ни́ми.</p>  <p>И отше́дше бесе́доваху друг ко дру́гу, глаго́люще, я́ко ничто́же сме́рти досто́йно или́ уз твори́т челове́к сей.</p>  <p>Агри́ппа же Фи́сту рече́: отпуще́н бы́ти можа́ше челове́к се́й, а́ще не бы́ ке́саря нарица́л. И та́ко суди́ иге́мон посла́ти его́ к ке́сарю.</p></div>
<div class="deyaniya" id="glava-27" style="display: none;"><h1>Дея́ния, глава 27</h1>  <p>И я́коже су́ждено бысть отплы́ти нам во Итали́ю, преда́ху Па́вла же и ины́я не́кия ю́зники со́тнику, и́менем Иу́лию, спи́ры Севасти́йския.</p>  <p>Вше́дше же в кора́бль Адрами́тский, восхоте́вше плы́ти во Аси́йская ме́ста, отвезо́хомся, су́щу с на́ми Ариста́рху Македо́нянину от Солу́ня.</p>  <p>В други́й же приста́хом в Сидо́не: человеколю́бие же Иу́лий Па́влови де́я, повеле́ к друго́м ше́дшу прилежа́ние {посо́бие}улучи́ти.</p>  <p>И отту́ду отве́зшеся приплы́хом в Кипр, зане́ ве́три бя́ху проти́вни.</p>  <p>Пучи́ну же Килики́йскую и Памфили́йскую преплы́вше, приидо́хом в Мν́ры Лики́йския.</p>  <p>И та́мо обре́т со́тник кора́бль Александри́йский плову́щь во Итали́ю, всади́ ны вонь.</p>  <p>Во мно́ги же дни ко́сно пла́вающе и едва́ бы́вше в Кни́де, не оставля́ющу нас ве́тру, приплы́хом под Крит при Салмо́не.</p>  <p>Едва́ же избира́юще край, приидо́хом на ме́сто не́кое, нарица́емое До́брое Приста́нище, ему́же близ бе град Ласе́й.</p>  <p>Мно́гу же вре́мени мину́вшу и су́щу уже́ небезбе́дну пла́ванию, зане́же и пост уже́ бе преше́л, сове́товаше Па́вел,</p>  <p>Глаго́ля им: му́жие, ви́жу, я́ко с досажде́нием и мно́гою тщето́ю не то́кмо бре́мене и корабля́, но и душ на́ших хо́щет бы́ти пла́вание.</p>  <p>Со́тник же ко́рмчия и навкли́ра послу́шаше па́че, не́жели Па́влом глаго́лемых.</p>  <p>Не добру́ же приста́нищу су́щу ко озиме́нию, мно́зи сове́т дая́ху отвезти́ся отту́ду, а́ще ка́ко возмо́гут, дости́гше Финики́и, озиме́ти в приста́нищи Кри́тстем, зря́щем к ли́ву и к хо́ру.</p>  <p>Дхну́вшу же ю́гу, мне́вше во́лю свою́ улучи́ти, воздви́гше ве́трила, плы́ху вскрай Кри́та.</p>  <p>Не по мно́зе же возве́я проти́вен ему́ ветр бу́рен, нарица́емый еврокли́дон.</p>  <p>Восхище́ну же бы́вшу кораблю́ и не могу́щу сопроти́витися ве́тру, вда́вшеся волна́м носи́ми бе́хом.</p>  <p>О́стров же не́кий мимоте́кше, нарица́ющься Клавди́й, едва́ возмого́хом удержа́ти ладию́,</p>  <p>Ю́же востя́гше, вся́ким о́бразом помога́ху, подтвержда́юще кора́бль, боя́щеся же, да не в сирть {в ме́лкая ме́ста}впаду́т, низпусти́вше па́рус, си́це носи́ми бе́ху.</p>  <p>Вельми́ же обурева́емым нам, нау́трие измета́ние творя́ху.</p>  <p>И в тре́тий день свои́ми рука́ми я́дрило кора́бленое изверго́хом.</p>  <p>Ни со́лнцу же, ни звезда́м я́вльшимся на мно́ги дни, и зиме́ не ма́ле належа́щи, про́чее отима́шеся наде́жда вся, е́же спасти́ся нам.</p>  <p>Мно́гу же неяде́нию су́щу, тогда́ став Па́вел посреде́ их, рече́: подоба́ше у́бо, о му́жие, послу́шавше мене́, не отвезти́ся от Кри́та и избы́ти досажде́ния сего́ и тщеты́.</p>  <p>И се ны́не молю́ вы благоду́шствовати, поги́бель бо ни еди́ной души́ от вас бу́дет, ра́зве корабля́.</p>  <p>Предста́ бо ми в сию́ нощь, Его́же аз есмь, Ему́же и служу́, А́нгел Бо́жий,</p>  <p>Глаго́ля: не бо́йся, Па́вле, ке́сарю ти подоба́ет предста́ти, и се дарова́ тебе́ Бог вся пла́вающия с тобо́ю.</p>  <p>Те́мже дерза́йте, му́жие, ве́рую бо Бо́гови, я́ко та́ко бу́дет, и́мже о́бразом рече́но ми бысть.</p>  <p>Во о́стров же не́кий подоба́ет нам приста́ти.</p>  <p>И я́коже четвертаяна́десять нощь бысть, носи́мым нам во Адриа́тской пучи́не, в полу́нощи непщева́ху кора́бленицы приближа́тися им к не́коей стране́,</p>  <p>И изме́ривше глубину́ обрето́ша саже́ней два́десять. Ма́ло же преше́дше и па́ки изме́ривше, обрето́ша саже́ней пятьна́десять.</p>  <p>Боя́щеся же, да не ка́ко в пру́дная ме́ста впаду́т, от но́са корабля́ ве́ргше ко́твы четы́ре, моля́хомся, да день бу́дет.</p>  <p>Кора́блеником же и́щущим бежа́ти из корабля́ и низве́сившим ладию́ в мо́ре, изве́том а́ки от но́са хотя́щим ко́твы просте́рти,</p>  <p>Рече́ Па́вел со́тнику и во́ином: а́ще не си́и пребу́дут в корабли́, вы спасти́ся не мо́жете.</p>  <p>Тогда́ во́ини отре́заша у́жя ладии́ и оста́виша ю́ отпа́сти.</p>  <p>Егда́ же у́бо хотя́ше день бы́ти, моля́ше Па́вел вся прия́ти пи́щу, глаго́ля: четыренадеся́тый днесь день ча́юще, не я́дше пребыва́ете, ничто́же вкуси́вше.</p>  <p>Те́мже молю́ вас прия́ти пи́щу, се бо к ва́шему спасе́нию есть, ни еди́ному бо от вас влас главы́ отпаде́т.</p>  <p>Рек же сия́ и прие́м хлеб, благодари́ Бо́га пред все́ми и прело́мль нача́т я́сти.</p>  <p>Благонаде́жни же бы́вше вси, и ти́и прия́ша пи́щу.</p>  <p>Бе же в корабли́ всех душ две́сте се́дмьдесят и шесть.</p>  <p>Насы́щшеся же бра́шна, облегчи́ша кора́бль, измета́юще пшени́цу в мо́ре.</p>  <p>Егда́ же день бысть, земли́ не познава́ху, не́дро же не́кое смотря́ху иму́щее песо́к, {бре́г}на не́же совеща́ша, а́ще мо́щно есть, извлещи́ кора́бль.</p>  <p>И ко́твы собра́вше, везя́хуся по мо́рю, и ку́пно осла́бивше у́жя корми́лом, и воздви́гше ма́лое ве́трило к ды́шущему ве́трецу, везо́хомся на край. {бре́г}</p>  <p>Впа́дше же в ме́сто исо́пное, увязи́ша кора́бль, и нос у́бо увя́зший пребы́сть недви́жимь, корми́ло же разбива́шеся от ну́жды волн.</p>  <p>Во́ином же сове́т бысть, да у́зники убию́т, да не кто поплы́в избе́гнет.</p>  <p>Со́тник же, хотя́ соблюсти́ Па́вла, возбрани́ сове́ту их, повеле́ же могу́щим пла́вати, да изскочи́вше пе́рвее изы́ти на край,</p>  <p>А про́чии, о́ви у́бо на дщи́цах, о́ви же на не́чем от корабля́. И та́ко бысть всем спасти́ся на зе́млю.</p>
<h1>Дея́ния, глава 28</h1>  <p>Спасе́ни же бы́вше и́же о Па́вле от корабля́, {пла́вания}тогда́ разуме́ша, я́ко о́стров Мели́т нарица́ется.</p>  <p>Ва́рвари же творя́ху не ма́лое милосе́рдие нам: возгне́щше бо огнь, прия́ша всех нас, за настоя́щий дождь и зи́му.</p>  <p>Сграма́ждшу же Па́влу ро́ждия мно́жество, и возло́жшу на огнь, ехи́дна от теплоты́ изше́дши, секну́ в ру́ку его́.</p>  <p>И я́коже ви́деша ва́рвари ви́сящу змию́ от руки́ его́, глаго́лаху друг ко дру́гу: вся́ко уби́йца есть челове́к сей, его́же спасе́на от мо́ря суд Бо́жий жи́ти не оста́ви.</p>  <p>Той же у́бо, оттря́с змию́ во огнь, ничто́же зло пострада́.</p>  <p>Они́ же ча́яху его́ хотя́ща возгоре́тися, или́ па́сти внеза́пу ме́ртва, на мно́зе же того́ ча́ющим, и ничто́же зло в нем бы́вше ви́дящим, претво́ршеся, глаго́лаху Бо́га того́ бы́ти.</p>  <p>О́крест же ме́ста о́наго бя́ху се́ла пе́рваго во о́строве, и́менем Попли́а, и́же прии́м нас, три дни любе́зне учреди́.</p>  <p>Бысть же отцу́ Попли́еву огне́м и водны́м {кро́вным}трудо́м одержи́му лежа́ти, к нему́же Па́вел вшед, и помоли́вся, и возло́ж ру́це свои́ нань, исцели́ его́.</p>  <p>Сему́ же бы́вшу, и про́чии иму́щии неду́ги во о́строве том, прихожда́ху и исцелева́хуся.</p>  <p>И́же и мно́гими честьми́ почто́ша нас, и отвозя́щимся нам, я́же на потре́бу вложи́ша.</p>  <p>По трех же ме́сяцех отвезо́хомся в корабли́ александри́йстем, подпи́саном Диоску́ры, презиме́вшем во о́строве.</p>  <p>И доплы́вше в Сираку́сы, пребы́хом дни три.</p>  <p>Отту́ду же отплы́вше, приидо́хом в Риги́ю, и по еди́ном дни возве́явшу ю́гу, во вторы́й день приидо́хом в Потио́лы.</p>  <p>Иде́же обре́тше бра́тию, умоле́ни бы́хом от них пребы́ти дней седмь, и та́ко в Рим идо́хом.</p>  <p>И от та́мо бра́тия, слы́шавше я́же о нас, изыдо́ша во сре́тение на́ше да́же до Аппи́ева торга́, и трие́х корче́мниц, и́хже ви́дев Па́вел и благодари́в Бо́га, прия́т дерзнове́ние.</p>  <p>Егда́ же приидо́хом в Рим, со́тник предаде́ у́зники воево́де, Па́влу же повеле́ пребыва́ти осо́бь, соблюда́ющим его́ во́ином.</p>  <p>Бысть же по днех трех, созва́ти Па́влу су́щия от иуде́ев пе́рвыя, сше́дшимся же им, глаго́лаше к ним: му́жие бра́тие, аз ничто́же проти́вно сотво́рь лю́дем или́ обы́чаем оте́ческим, у́зник от иерусали́млян пре́дан бых в ру́це ри́мляном.</p>  <p>И́же разсуди́вше я́же о мне, хотя́ху пусти́ти, зане́ ни еди́ней вине́ сме́ртней бы́ти во мне.</p>  <p>Сопроти́в же глаго́лющим иуде́ем, ну́жда ми бысть нарещи́ ке́саря, не я́ко язы́к мой име́я в чесо́м оклевета́ти.</p>  <p>Сея́ ра́ди у́бо вины́ умоли́х вас ви́дети и бесе́довати, наде́жды бо ра́ди изра́илевы вери́гами си́ми обложе́н есмь.</p>  <p>Они́ же к нему́ ре́ша: мы ниже́ писа́ния о тебе́ прия́хом от иуде́й, ниже́ прише́д кто от бра́тий возвести́ или́ глаго́ла что о тебе́ зло.</p>  <p>Мо́лимся же от тебе́ слы́шати, я́же му́дрствуеши, о е́реси бо сей {о уче́нии бо се́м}ве́домо есть нам, я́ко всю́ду сопроти́в глаго́лема есть.</p>  <p>Уста́вивше же ему́ день, приидо́ша к нему́ в странноприе́мницу мно́жайшии, и́мже сказа́ше свиде́тельствуя Ца́рствие Бо́жие, и уверя́я их, я́же о Иису́се от зако́на Моисе́ова и проро́к, от у́тра да́же до ве́чера.</p>  <p>И о́ви у́бо ве́роваху глаго́лемым, о́ви же не ве́роваху.</p>  <p>Несогла́сни же су́ще друг ко дру́гу отхожда́ху, ре́кшу Па́влу глаго́л еди́н, я́ко до́бре Дух Святы́й глаго́ла Иса́ием проро́ком ко отце́м на́шим,</p>  <p>Глаго́ля: иди́ к лю́дем сим и рцы: слу́хом услы́шите, и не и́мате разуме́ти, и ви́дяще у́зрите, и не и́мате ви́дети.</p>  <p>Одебеле́ бо се́рдце люде́й сих, и уши́ма тя́жко слы́шаша, и о́чи свои́ смежи́ша, да не ка́ко уви́дят очи́ма, и уши́ма услы́шат, и се́рдцем уразуме́ют, и обратя́тся, иисцелю́ их.</p>  <p>Ве́домо у́бо да бу́дет вам, я́ко язы́ком посла́ся спасе́ние Бо́жие, си́и и услы́шат.</p>  <p>И сия́ тому́ ре́кшу, отыдо́ша иуде́и, мно́гое иму́ще между́ собо́ю состяза́ние.</p>  <p>Пребы́сть же Па́вел два ле́та испо́лнь свое́ю мздо́ю, и приима́ше вся приходя́щия к нему́,</p>  <p>Пропове́дуя Ца́рствие Бо́жие и уча́ я́же о Го́споде на́шем Иису́се Христе́ со вся́ким дерзнове́нием невозбра́нно.</p></div>

      
  
 <!-- Апокалипсис-->
<div class="deyaniya" id="glava-1" style="display: none;"><h1>Апока́липсис, глава 1</h1>  <p>Апока́липсис {открове́ние}Иису́са Христа́, его́же {е́же}даде́ Ему́ Бо́г, показа́ти рабо́м Свои́м, и́мже подоба́ет бы́ти вско́ре. И сказа́, посла́в чрез А́нгела Своего́ рабу́ Своему́ Иоа́нну,</p>  <p>И́же свиде́тельствова сло́во Бо́жие и свиде́тельство Иису́с Христо́во, и ели́ка ви́де.</p>  <p>Блаже́н чты́й, и слы́шащии словеса́ проро́чествия, и соблюда́ющии пи́саная в не́м: вре́мя бо бли́з.</p>  <p>Иоа́нн седми́м це́рквам, я́же су́ть во Аси́и: благода́ть ва́м и ми́р от Су́щаго, и и́же бе́, и гряду́щаго, и от седми́ духо́в, и́же пред престо́лом Его́ су́ть,</p>  <p>И от Иису́са Христа́, и́же е́сть свиде́тель ве́рный, пе́рвенец из ме́ртвых и кня́зь царе́й земны́х: лю́бящу ны́ и омы́вшу на́с от гре́х на́ших Кро́вию Свое́ю,</p>  <p>И сотвори́л е́сть на́с цари́ и иере́и Бо́гу и Отцу́ Своему́, тому́ сла́ва и держа́ва во ве́ки веко́в. Ами́нь.</p>  <p>Се́, гряде́т со о́блаки, и у́зрит Его́ вся́ко о́ко и и́же Его́ прободо́ша, и пла́чь сотворя́т о Не́м вся́ коле́на земна́я. Е́й, ами́нь.</p>  <p>А́з е́смь А́льфа и Оме́га, нача́ток и коне́ц, глаго́лет Госпо́дь, сы́й, и и́же бе́, и гряды́й, Вседержи́тель.</p>  <p>А́з Иоа́нн, и́же и бра́т ва́ш и о́бщник в печа́ли и во ца́рствии и в терпе́нии Иису́с Христо́ве, бы́х во о́строве нарица́емем Па́тмос за сло́во Бо́жие и за свиде́тельство Иису́с Христо́во.</p>  <p>Бы́х в ду́се в де́нь неде́льный, и слы́шах за собо́ю гла́с ве́лий я́ко трубы́ глаго́лющия: Аз е́смь А́льфа и Оме́га, Пе́рвый и После́дний:</p>  <p>И: я́же ви́диши, напиши́ в кни́гу, и посли́ це́рквам, я́же су́ть во Аси́и: во Ефе́с и в Сми́рну, в Перга́м и в Фиати́р, и в Сарди́с и в Филаделфи́ю и в Лаодики́ю.</p>  <p>И обрати́хся ви́дети гла́с, и́же глаго́лаше со мно́ю: и обрати́вся ви́дех се́дмь свети́лник златы́х,</p>  <p>И посреде́ седми́ свети́лников подо́бна Сы́ну Челове́чу, облече́на в поди́р {Длинная одежда Иудейских первосвященников и царей.}и препоя́сана при сосцу́ по́ясом златы́м:</p>  <p>Глава́ же Его́ и вла́си белы́ а́ки яри́на {Во́лна.}бе́лая, я́коже сне́г: и о́чи Его́ я́ко пла́мень о́гнен:</p>  <p>И но́зе Его́ подо́бне халколива́ну, {Некий неизвестный металл, сплав. Предположительно зелёная медь, или бронза, род металла из золота и серебра. Согласно другим источникам, это слово означает текущуюмедь, в расплавленном состоянии, раскалённую добела, и вследствие того производящую ослепительный блеск.}я́коже в пещи́ разжже́нне: и гла́с Его́ я́ко гла́с во́д мно́г:</p>  <p>И держя́ в руце́ Свое́й десне́й се́дмь зве́зд: и из у́ст Его́ ме́чь обою́ду о́стр изостре́н исходя́й: и лице́ Его́ я́коже со́лнце сия́ет в си́ле свое́й.</p>  <p>И егда́ ви́дех Его́, падо́х к нога́ма Его́ я́ко ме́ртв. И положи́ десни́цу Свою́ на мне́, глаго́ля ми́: не бо́йся: А́з е́смь Пе́рвый и После́дний</p>  <p>И живы́й: и бы́х ме́ртв, и се́, жи́в е́смь во ве́ки веко́в, ами́нь: и и́мам ключи́ а́да и сме́рти.</p>  <p>Напиши́ у́бо, я́же ви́дел еси́, и я́же су́ть, и и́мже подоба́ет бы́ти по се́м.</p>  <p>Та́инство седми́ зве́зд, я́же ви́дел еси́ на десни́це Мое́й, и се́дмь свети́лник златы́х: се́дмь зве́зд А́нгели седми́ церкве́й су́ть: и се́дмь свети́лников, я́же ви́дел еси́, се́дмь церкве́й су́ть.</p>
  <h1>Апока́липсис, глава 2</h1>  <p>А́нгелу Ефе́сския це́ркве напиши́: та́ко глаго́лет Держя́й се́дмь зве́зд в десни́це Свое́й, Ходя́й посреде́ седми́ свети́лников златы́х:</p>  <p>Ве́м твоя́ дела́, и тру́д тво́й, и терпе́ние твое́, и я́ко не мо́жеши носи́ти злы́х, и искуси́л еси́ глаго́лющияся бы́ти апо́столы, и не су́ть, и обре́л еси́ и́х ло́жных:</p>  <p>И поне́сл еси́, и терпе́ние и́маши, и за и́мя Мое́ труди́лся еси́ и не изнемо́гл еси́.</p>  <p>Но и́мам на тя́, я́ко любо́вь твою́ пе́рвую оста́вил еси́.</p>  <p>Помяни́ у́бо, отку́ду спа́л еси́, и пока́йся, и пе́рвая дела́ сотвори́: а́ще же ни́, гряду́ тебе́ ско́ро и дви́гну свети́лник тво́й от ме́ста своего́, а́ще не пока́ешися.</p>  <p>Но се́ и́маши, я́ко ненави́диши де́л Николаи́тских, и́хже и А́з ненави́жду.</p>  <p>Име́яй у́хо да слы́шит, что́ Ду́х глаго́лет це́рквам: побежда́ющему да́м я́сти от дре́ва живо́тнаго, е́же е́сть посреде́ рая́ Бо́жия.</p>  <p>И А́нгелу це́ркве Сми́рнския напиши́: та́ко глаго́лет Пе́рвый и После́дний, и́же бы́сть ме́ртв, и [се́,] жи́в е́сть:</p>  <p>Ве́м твоя́ дела́ и ско́рбь и нищету́, но бога́т еси́, и хулы́ глаго́лющихся бы́ти Иуде́й, и не су́ть, но со́нмище сатанино́.</p>  <p>Не бо́йся ничесо́же, я́же и́маши пострада́ти. Се́, и́мать диа́вол всажда́ти от ва́с в темни́цы, да искуси́теся: и име́ти бу́дете ско́рбь до десяти́ дни́й. Бу́ди ве́рен да́же до сме́рти, и да́м ти́ вене́ц живота́.</p>  <p>Име́яй у́хо слы́шати да слы́шит, что́ Ду́х глаго́лет це́рквам: побежда́яй не и́мать вреди́тися от сме́рти вторы́я.</p>  <p>И А́нгелу Перга́мския це́ркве напиши́: та́ко глаго́лет Име́яй ме́чь обою́ду изощре́н:</p>  <p>Ве́м дела́ твоя́, и где́ живе́ши, иде́же престо́л сатани́н: и держи́ши и́мя Мое́, и не отве́рглся еси́ ве́ры Моея́ и в [Моя́] дни́, в ня́же Анти́пас свиде́тель Мо́й ве́рный, и́же убие́н бы́сть в ва́с, иде́же живе́т сатана́.</p>  <p>Но и́мам на тя́ ма́ло, я́ко и́маши ту́ держа́щих уче́ние Валаа́мово, и́же уча́ше Вала́ка положи́ти собла́зн пред сынми́ Изра́илевыми, я́сти же́ртвы и́долския и любы́ твори́ти.</p>  <p>Та́ко и́маши и ты́ держа́щия уче́ние Николаи́тско, его́же ненави́жду.</p>  <p>Пока́йся: а́ще ли ни́, прииду́ тебе́ ско́ро и бра́нь сотворю́ с ни́ми мече́м у́ст Мои́х.</p>  <p>Име́яй у́хо слы́шати да слы́шит, что́ Ду́х глаго́лет це́рквам: побежда́ющему да́м я́сти от ма́нны сокрове́нныя, и да́м ему́ ка́мень бе́л и на ка́мени и́мя но́во напи́сано, его́же никто́же ве́сть, то́кмо прие́мляй.</p>  <p>И А́нгелу Фиати́рския це́ркве напиши́: та́ко глаго́лет Сы́н Бо́жий, име́яй о́чи Свои́ я́ко пла́мень о́гнен, и но́зе Его́ подо́бне халколива́ну:</p>  <p>Ве́м твоя́ дела́ и любо́вь, и слу́жбу и ве́ру, и терпе́ние твое́ и дела́ твоя́, и после́дняя бо́лша пе́рвых.</p>  <p>Но и́мам на тя́ ма́ло, я́ко оставля́еши жене́ Иезаве́ли, глаго́лющей себе́ бы́ти проро́чицу, учи́ти и льсти́ти Моя́ рабы́, любоде́йствовати и сне́сти же́ртву и́долскую.</p>  <p>И да́х е́й вре́мя, да пока́ется от любоде́йства своего́, и не пока́яся.</p>  <p>Се́, А́з полага́ю ю́ на одре́ и любоде́ющия с не́ю в ско́рбь ве́лию, а́ще не пока́ются от де́л свои́х:</p>  <p>И ча́да и́х у́мрут сме́ртию {и ча́да ея́ убию́ сме́ртию}:и уразуме́ют вся́ це́ркви, я́ко А́з е́смь испыта́яй сердца́ и утро́бы: и да́м ва́м кому́ждо по дело́м ва́шим.</p>  <p>Ва́м же глаго́лю и про́чим су́щим в Фиати́ре, и́же не и́мут уче́ния сего́ и и́же не разуме́ют глуби́н сатанины́х, я́коже глаго́лют: не возложу́ на вы́ тяготы́ и́ныя:</p>  <p>То́кмо, е́же и́мате, держи́те, до́ндеже прииду́.</p>  <p>И побежда́ющему и соблюда́ющему дела́ Моя́ до конца́, да́м ему́ вла́сть на язы́цех,</p>  <p>И упасе́т я́ жезло́м желе́зным, я́ко сосу́ды скуде́льничи сокруша́тся, я́коже и А́з прия́х от Отца́ Моего́:</p>  <p>И да́м ему́ звезду́ у́треннюю.</p>  <p>Име́яй у́хо слы́шати да слы́шит, что́ Ду́х глаго́лет це́рквам.</p></div>
<div class="deyaniya" id="glava-3" style="display: none;"><h1>Апока́липсис, глава 3</h1>  <p>И А́нгелу Сарди́йския це́ркве напиши́: та́ко глаго́лет Име́яй се́дмь духо́в Бо́жиих и се́дмь зве́зд: ве́м твоя́ дела́, я́ко и́мя и́маши я́ко жи́в, а ме́ртв еси́.</p>  <p>Бу́ди бдя́ и утвержда́я про́чая, и́мже умре́ти: не обрето́х бо де́л твои́х сконча́ных пред Бо́гом твои́м. {Мои́м}</p>  <p>Помина́й у́бо, ка́ко прия́л еси́ и слы́шал еси́, и соблюда́й и пока́йся. А́ще у́бо не бди́ши, прииду́ на тя́ я́ко та́ть, и не и́маши почу́ти, в ки́й ча́с прииду́ на тя́.</p>  <p>Но и́маши ма́ло име́н и в Сарди́и, и́же не оскверни́ша ри́з свои́х, и ходи́ти и́мут со Мно́ю в бе́лых, я́ко досто́йни су́ть.</p>  <p>Побежда́яй, то́й облече́тся в ри́зы бе́лыя, и не и́мам отмы́ти {изгла́дити}и́мене его́ от кни́г живо́тных, и испове́м и́мя его́ пред Отце́м мои́м и пред А́нгелы Его́.</p>  <p>Име́яй у́хо да слы́шит, что́ Ду́х глаго́лет це́рквам.</p>  <p>И А́нгелу Филаделфи́йския це́ркве напиши́: та́ко глаго́лет Святы́й И́стинный, име́яй клю́ч Дави́дов, отверза́яй, и никто́же затвори́т, затворя́яй, и никто́же отве́рзет:</p>  <p>Ве́м твоя́ дела́: се́, да́х пред тобо́ю две́ри отве́рсты, и никто́же мо́жет затвори́ти и́х: я́ко ма́лу и́маши си́лу, и соблю́л еси́ Мое́ сло́во, и не отве́рглся еси́ и́мене Моего́.</p>  <p>Се́, даю́ от со́нмища сатанина́ глаго́лющияся бы́ти Иуде́и, и не су́ть, но лгу́т: се́, сотворю́ и́х, да прии́дут и поклоня́тся пред нога́ма твои́ма, и уразуме́ют, я́ко А́з возлюби́х тя́.</p>  <p>Я́ко соблю́л еси́ сло́во терпе́ния Моего́, и А́з тя́ соблюду́ от годи́ны искуше́ния, хотя́щия приити́ на всю́ вселе́нную искуси́ти живу́щия на земли́.</p>  <p>Се́, гряду́ ско́ро: держи́, е́же и́маши, да никто́же прии́мет венца́ твоего́.</p>  <p>Побежда́ющаго сотворю́ столпа́ в це́ркви Бо́га Моего́, и бо́ле {во́н}не и́мать изы́ти ктому́: и напишу́ на не́м и́мя Бо́га Моего́ и и́мя гра́да Бо́га Моего́, но́ваго Иерусали́ма, сходя́щаго с небе́с от Бо́га Моего́, и и́мя Мое́ но́вое.</p>  <p>Име́яй у́хо да слы́шит, что́ Ду́х глаго́лет це́рквам.</p>  <p>И А́нгелу Лаодики́йския це́ркве напиши́: та́ко глаго́лет Ами́нь, {и́же е́сть ами́нь}свиде́тель ве́рный и и́стинный, нача́ток созда́ния Бо́жия:</p>  <p>Ве́м твоя́ дела́, я́ко ни студе́н еси́ ни те́пл: не да студе́н бы бы́л ни те́пл. {о, дабы́ студе́н бы́л еси́ или́ горя́щь}</p>  <p>Та́ко, я́ко обуморе́н еси́, и ни те́пл ни студе́н, изблева́ти тя́ от у́ст Мои́х и́мам. {та́ко, поне́же те́пл еси́, и ни студе́н еси́ ниже́ горя́щь, и́мам тя́ изблева́ти из у́ст Мои́х}</p>  <p>Зане́ глаго́леши, я́ко бога́т е́смь и обогати́хся и ничто́же тре́бую: и не ве́си, я́ко ты́ еси́ окая́нен и бе́ден, и ни́щь и сле́п и на́г.</p>  <p>Совеща́ю тебе́ купи́ти от Мене́ зла́то разжже́но огне́м, да обогати́шися, и одея́ние бе́ло, да облече́шися, и да не яви́тся срамота́ наготы́ твоея́: и коллу́рием {Глазная мазь.}пома́жи о́чи твои́, да ви́диши.</p>  <p>А́з, и́хже а́ще люблю́, облича́ю и наказу́ю. Ревну́й у́бо и пока́йся.</p>  <p>Се́, стою́ при две́рех и толку́: а́ще кто́ услы́шит гла́с Мо́й и отве́рзет две́ри, вни́ду к нему́ и вечеря́ю с ни́м, и то́й со Мно́ю.</p>  <p>Побежда́ющему да́м се́сти со Мно́ю на престо́ле Мое́м, я́коже и А́з победи́х и седо́х со Отце́м Мои́м на престо́ле Его́.</p>  <p>Име́яй у́хо да слы́шит, что́ Ду́х глаго́лет це́рквам.</p>
<h1>Апока́липсис, глава 4</h1>  <p>По си́х ви́дех: и се́, две́ри отве́рсты на небеси́, и гла́с пе́рвый, его́же слы́шах я́ко трубу́ глаго́лющь со мно́ю, глаго́ля: взы́ди се́мо, и покажу́ ти, ему́же подоба́ет бы́ти по си́х.</p>  <p>И а́бие бы́х в ду́се: и се́, престо́л стоя́ше на небеси́, и на престо́ле Седя́щь:</p>  <p>И Седя́й бе́ подо́бен виде́нием ка́мени Иа́спису и сарди́нови: и [бе́] дуга́ о́крест престо́ла подо́бна виде́нием смара́гдови.</p>  <p>И о́крест престо́ла престо́ли два́десять и четы́ри: и на престо́лех ви́дех два́десять и четы́ри ста́рцы седя́щия, облече́ны в бе́лыя ри́зы, и имя́ху венцы́ зла́ты на глава́х свои́х.</p>  <p>И от престо́ла исхожда́ху мо́лния и гро́ми и гла́си: и се́дмь све́щников о́гненных горя́щих пред престо́лом, и́же су́ть се́дмь духо́в Бо́жиих:</p>  <p>И пред престо́лом мо́ре сткля́но, подо́бно криста́ллу: и посреде́ престо́ла и о́крест престо́ла четы́ри живо́тна испо́лнена оче́с спреди́ и созади́.</p>  <p>И живо́тно пе́рвое подо́бно льву́, и второ́е живо́тно подо́бно телцу́, и тре́тие живо́тно иму́щее лице́ я́ко челове́к, и четве́ртое живо́тно подо́бно орлу́ летя́щу.</p>  <p>И живо́тна четы́ри, еди́но ко́еждо и́х име́яху по ше́сть кри́л о́крест, и внутрьу́ду испо́лнена оче́с: и поко́я не и́мут де́нь и но́щь, глаго́люще: свя́т, свя́т, свя́т Госпо́дь Бо́г Вседержи́тель, и́же бе́ и сы́й и гряды́й.</p>  <p>И егда́ да́ша живо́тная сла́ву и че́сть и благодаре́ние Седя́щему на престо́ле, Живу́щему во ве́ки веко́в,</p>  <p>Падо́ша два́десять и четы́ри ста́рцы пред Седя́щим на престо́ле, и поклони́шася Живу́щему во ве́ки веко́в, и положи́ша венцы́ своя́ пред престо́лом, глаго́люще:</p>  <p>Досто́ин еси́, Го́споди, прия́ти сла́ву и че́сть и си́лу, я́ко Ты́ еси́ созда́л вся́ческая, и во́лею Твое́ю су́ть, и сотворе́на.</p></div>
<div class="deyaniya" id="glava-5" style="display: none;"><h1>Апока́липсис, глава 5</h1>  <p>И ви́дех в десни́це Седя́щаго на престо́ле кни́гу напи́сану внутрьу́ду и внеу́ду, запеча́тану седмию́ печа́тию.</p>  <p>И ви́дех А́нгела кре́пка пропове́дающа гла́сом вели́ким: кто́ есть досто́ин разгну́ти кни́гу и разреши́ти печа́ти ея́?</p>  <p>И никто́же можа́ше ни на небеси́, ни на земли́, ниже́ под земле́ю, разгну́ти кни́гу, ниже́ зре́ти ю́.</p>  <p>И а́з пла́кахся мно́го, я́ко ни еди́н обре́теся досто́ин разгну́ти и прочести́ кни́гу, ниже́ зре́ти ю́.</p>  <p>И еди́н от ста́рец глаго́ла ми́: не пла́чися: се́, победи́л е́сть ле́в, и́же сы́й от коле́на Иу́дова, ко́рень Дави́дов, разгну́ти кни́гу и разреши́ти се́дмь печа́тей ея́.</p>  <p>И ви́дех, и се́, посреде́ престо́ла и четы́рех живо́тных и посреде́ ста́рец А́гнец стоя́щь я́ко заколе́н, иму́щь рого́в се́дмь и оче́с се́дмь, е́же е́сть се́дмь духо́в Бо́жиих, по́сланных во всю́ зе́млю.</p>  <p>И прии́де и прия́т кни́гу от десни́цы Седя́щаго на престо́ле.</p>  <p>И егда́ прия́т кни́гу, четы́ри живо́тна и два́десять и четы́ри ста́рцы падо́ша пред А́гнцем, иму́ще ки́йждо гу́сли и фиа́лы зла́ты по́лны фимиа́ма, и́же су́ть моли́твы святы́х:</p>  <p>И пою́т пе́снь но́ву, глаго́люще: досто́ин еси́ прия́ти кни́гу и отве́рзти печа́ти ея́, я́ко закла́лся и искупи́л еси́ Богови на́с Кро́вию Свое́ю от вся́каго коле́на и язы́ка и люде́й и племе́н,</p>  <p>И сотвори́л еси́ на́с Богови на́шему цари́ и иере́и: и воцари́мся на земли́.</p>  <p>И ви́дех, и слы́шах гла́с А́нгелов мно́гих о́крест престо́ла и живо́тных и ста́рец, и бе́ число́ и́х ты́сяща ты́сящами, {тмы́ те́м и ты́сящи ты́сящей}</p>  <p>Глаго́люще гла́сом вели́ким: досто́ин е́сть А́гнец заколе́нный прия́ти си́лу и бога́тство, и прему́дрость и кре́пость, и че́сть и сла́ву и благослове́ние.</p>  <p>И вся́ко созда́ние, е́же е́сть на небеси́ и на земли́, и под земле́ю и на мо́ри я́же су́ть, и су́щая в ни́х, вся́ слы́шах глаго́лющия: Седя́щему на престо́ле и А́гнцу благослове́ние и че́сть, и сла́ва и держа́ва во ве́ки веко́в.</p>  <p>И четы́ри живо́тна глаго́лаху: ами́нь. И два́десять и четы́ри ста́рцы падо́ша и поклони́шася Живу́щему во ве́ки веко́в.</p>
  <h1>Апока́липсис, глава 6</h1>  <p>И ви́дех, егда́ отве́рзе А́гнец еди́ну от седми́ печа́тей, и слы́шах еди́наго от четы́рех живо́тных глаго́люща я́коже гла́с гро́мный: гряди́ и ви́ждь.</p>  <p>И ви́дех, и се́, ко́нь бе́л, и седя́й на не́м име́яше лу́к, и да́н бы́сть ему́ вене́ц: и изы́де побежда́яй, и да победи́т.</p>  <p>И егда́ отве́рзе печа́ть втору́ю, слы́шах второ́е живо́тно глаго́лющее: гряди́ и ви́ждь.</p>  <p>И изы́де други́й ко́нь ры́жь: и седя́щему на не́м дано́ бы́сть взя́ти ми́р от земли́, и да убию́т дру́г дру́га: и да́н бы́сть ему́ ме́чь вели́кий.</p>  <p>И егда́ отве́рзе тре́тию печа́ть, слы́шах тре́тие живо́тно глаго́лющее: гряди́ и ви́ждь. И ви́дех, и се́, ко́нь во́рон, и седя́й на не́м име́яше ме́рило в руце́ свое́й.</p>  <p>И слы́шах гла́с посреде́ четы́рех живо́тных глаго́лющий: ме́ра пшени́цы за дина́рь и три́ ме́ры ячме́ня за дина́рь: и еле́а и вина́ не вреди́.</p>  <p>И егда́ отве́рзе четве́ртую печа́ть, слы́шах гла́с четве́ртаго живо́тна глаго́лющий: гряди́ и ви́ждь.</p>  <p>И ви́дех, и се́, ко́нь бле́д, и седя́й на не́м, и́мя ему́ сме́рть: и а́д идя́ше всле́д его́: и дана́ бы́сть ему́ о́бласть на четве́ртей ча́сти земли́ уби́ти ору́жием игла́дом, и сме́ртию и зверьми́ земны́ми.</p>  <p>И егда́ отве́рзе пя́тую печа́ть, ви́дех под олтаре́м ду́ши избие́нных за сло́во Бо́жие и за свиде́тельство, е́же име́яху.</p>  <p>И возопи́ша гла́сом вели́ким, глаго́люще: доко́ле, Влады́ко Святы́й и И́стинный, не су́диши и не мсти́ши кро́ве на́шея от живу́щих на земли́?</p>  <p>И даны́ бы́ша коему́ждо и́х ри́зы белы́, и рече́но бы́сть и́м, да почи́ют еще́ вре́мя ма́ло, до́ндеже сконча́ются и клевре́ти и́х и бра́тия и́х, иму́щии избие́ни бы́ти, я́коже и ти́и.</p>  <p>И ви́дех, егда́ отве́рзе шесту́ю печа́ть, и се́, бы́сть тру́с ве́лий, и со́лнце мра́чно бы́сть я́ко вре́тище вла́сяно, и луна́ бы́сть я́ко кро́вь:</p>  <p>И зве́зды небе́сныя падо́ша на зе́млю, я́коже смоко́вница отмета́ет пу́пы своя́, от ве́тра вели́ка дви́жима:</p>  <p>И не́бо отлучи́ся я́ко сви́ток свива́емо, и вся́ка гора́ и о́стров от ме́ст свои́х дви́гнушася:</p>  <p>И ца́рие зе́мстии и вельмо́жи, и бога́тии и ты́сящницы и си́льнии, и вся́к ра́б и вся́к свобо́дь скры́шася в пеще́рах и ка́мении го́рстем,</p>  <p>И глаго́лаша гора́м и ка́мению: пади́те на ны́ и покры́йте ны́ от лица́ седя́щаго на престо́ле и от гне́ва а́гнча:</p>  <p>Я́ко прии́де де́нь вели́кий гне́ва Его́, и кто́ мо́жет ста́ти?</p></div>     
<div class="deyaniya" id="glava-7" style="display: none;"><h1>Апока́липсис, глава 7</h1>  <p>И по се́м ви́дех четы́ри А́нгелы стоя́щия на четы́рех у́глех земли́, держа́щия четы́ри ве́тры зе́мския, да не ды́шет ве́тр на зе́млю, ни на мо́ре, ни на вся́ко дре́во.</p>  <p>И ви́дех и́наго А́нгела восходя́ща от восхо́да со́лнца, иму́ща печа́ть Бо́га жива́го. И возопи́ гла́сом ве́лиим к четы́рем А́нгелом, и́мже дано́ бы́сть вреди́ти зе́млю и мо́ре, глаго́ля:</p>  <p>Не вреди́те ни земли́, ни мо́ря, ни древе́с, до́ндеже запечатле́ем рабы́ Бо́га на́шего на челе́х и́х.</p>  <p>И слы́шах число́ запечатле́нных: сто́ четы́редесять четы́ри ты́сящи запечатле́нных от вся́каго коле́на сыно́в Изра́илевых.</p>  <p>От коле́на Иу́дова двана́десять ты́сящ запечатле́нных: от коле́на Руви́мова двана́десять ты́сящ запечатле́нных: от коле́на Га́дова двана́десять ты́сящ запечатле́нных:</p>  <p>От коле́на Аси́рова двана́десять ты́сящ запечатле́нных: от коле́на Неффали́мля двана́десять ты́сящ запечатле́нных: от коле́на Манасси́ина двана́десять ты́сящ запечатле́нных:</p>  <p>От коле́на Симео́нова двана́десять ты́сящ запечатле́нных: от коле́на Леви́ина двана́десять ты́сящ запечатле́нных: от коле́на Иссаха́рова двана́десять ты́сящ запечатле́нных:</p>  <p>От коле́на Завуло́ня двана́десять ты́сящ запечатле́нных: от коле́на Ио́сифова двана́десять ты́сящ запечатле́нных: от коле́на Вениами́нова двана́десять ты́сящ запечатле́нных.</p>  <p>По си́х ви́дех, и се́, наро́д мно́г, его́же исчести́ никто́же мо́жет, от вся́каго язы́ка и коле́на, и люди́й и племе́н, стоя́ще пред престо́лом и пред А́гнцем, облече́ны в ри́зы белы́, и фи́ницы в рука́х и́х.</p>  <p>И возопи́ша гла́сом ве́лиим, глаго́люще: спасе́ние седя́щему на престо́ле Бо́гу на́шему и А́гнцу.</p>  <p>И вси́ А́нгели стоя́ху о́крест престо́ла и ста́рец и четы́рех живо́тных: и падо́ша на лицы́ пред престо́лом и поклони́шася Бо́гу,</p>  <p>Глаго́люще: ами́нь: благослове́ние и сла́ва, и прему́дрость и хвала́, и че́сть и си́ла и кре́пость Бо́гу на́шему во ве́ки веко́в. Ами́нь.</p>  <p>И отвеща́ еди́н от ста́рец, глаго́ля ми́: си́и облече́ннии в ри́зы бе́лыя кто́ су́ть и отку́ду приидо́ша?</p>  <p>И ре́х ему́: го́споди, ты́ ве́си. И рече́ ми: си́и су́ть, и́же приидо́ша от ско́рби вели́кия, и испра́ша ри́зы своя́, и убели́ша ри́зы своя́ в Кро́ви А́гнчи:</p>  <p>Сего́ ра́ди су́ть пред престо́лом Бо́жиим и слу́жат Ему́ де́нь и но́щь в це́ркви Его́, и Седя́й на престо́ле всели́тся в ни́х:</p>  <p>Не вза́лчут ктому́, ниже́ вжа́ждут, не и́мать же па́сти на ни́х со́лнце, ниже́ вся́к зно́й:</p>  <p>Я́ко А́гнец, и́же посреде́ престо́ла, упасе́т я́ и наста́вит и́х на живо́тныя исто́чники во́д, и оты́мет Бо́г вся́ку сле́зу от о́чию и́х.</p>
  <h1>Апока́липсис, глава 8</h1>  <p>И егда́ отве́рзе седму́ю печа́ть, бы́сть безмо́лвие на небеси́ я́ко по́л часа́.</p>  <p>И ви́дех се́дмь А́нгелов, и́же пред Бо́гом стоя́ху: и дано́ бы́сть и́м се́дмь тру́б.</p>  <p>И други́й А́нгел прии́де и ста́ пред олтаре́м, име́яй кади́лницу зла́ту: и даны́ бы́ша ему́ фимиа́ми мно́зи, да да́ст моли́твам святы́х все́х на олта́рь златы́й су́щий пред престо́лом.</p>  <p>И изы́де ды́м кади́лный моли́твами святы́х от руки́ А́нгела пред Бо́га.</p>  <p>И взя́т А́нгел кади́лницу, и напо́лни ю́ от огня́ су́щаго на олтари́, и положи́ на земли́: {пове́рже на зе́млю}и бы́ша гла́си и гро́ми и блиста́ния и тру́с.</p>  <p>И се́дмь А́нгел, и́же име́яху се́дмь тру́б, угото́вашася, да востру́бят.</p>  <p>И пе́рвому А́нгелу воструби́вшу, бы́сть гра́д и о́гнь, сме́шены с кро́вию, и падо́ша на зе́млю: и тре́тия ча́сть дре́ва погоре́, и вся́ка трава́ зла́чная погоре́.</p>  <p>И вторы́й А́нгел воструби́, и я́ко гора́ вели́ка огне́м жего́ма вве́ржена бы́сть в мо́ре: и бы́сть тре́тия ча́сть мо́ря кро́вь,</p>  <p>И у́мре тре́тия ча́сть созда́ний су́щих в мо́ри, иму́щих ду́ши, и тре́тия ча́сть корабле́й поги́бе.</p>  <p>И тре́тий А́нгел воструби́, и паде́ с небесе́ звезда́ вели́ка, горя́щи я́ко свеща́, и паде́ на тре́тию ча́сть ре́к и на исто́чники водны́я:</p>  <p>И и́мя звезде́ глаго́лется а́псинфос: и бы́сть тре́тия ча́сть во́д я́ко пелы́нь, и мно́зи от челове́к умро́ша от во́д, я́ко го́рьки бе́ша.</p>  <p>И четве́ртый А́нгел воструби́, и уя́звена бы́сть тре́тия ча́сть со́лнца и тре́тия ча́сть луны́ и тре́тия ча́сть зве́зд, да затми́тся тре́тия ча́сть и́х, и дне́ тре́тия ча́сть да не све́тит, и но́щь та́кожде.</p>  <p>И ви́дех и слы́шах еди́наго А́нгела паря́ща посреде́ небесе́, глаго́люща гла́сом вели́ким: го́ре, го́ре, го́ре живу́щим на земли́ от про́чих гласо́в тру́бных трие́х А́нгел хотя́щих труби́ти.</p></div>
<div class="deyaniya" id="glava-9" style="display: none;"><h1>Апока́липсис, глава 9</h1>  <p>И пя́тый А́нгел воструби́, и ви́дех звезду́ с небесе́ спа́дшу на зе́млю: и да́н бы́сть е́й клю́чь студенца́ бе́здны:</p>  <p>И отве́рзе студенца́ бе́здны, и взы́де ды́м от студенца́ я́ко ды́м пе́щи вели́ки, и оме́рче со́лнце и возду́х от ды́ма студени́чнаго.</p>  <p>И от ды́ма изыдо́ша пру́зи на зе́млю, и дана́ бы́сть и́м о́бласть, я́коже и́мут о́бласть скорпи́и земны́я.</p>  <p>И рече́но бы́сть и́м, да не вредя́т травы́ земны́я, ни вся́каго зла́ка, ни вся́каго дре́ва, но челове́ки то́чию, и́же не и́мут печа́ти Бо́жия на челе́х свои́х.</p>  <p>И дано́ бы́сть и́м, да не убию́т и́х, но да му́ку прии́мут пя́ть ме́сяцей: и муче́ние и́х я́ко муче́ние скорпи́ево, егда́ усе́кнет челове́ка.</p>  <p>И в ты́я дни́ взы́щут челове́цы сме́рти, и не обря́щут ея́: и вожделе́ют умре́ти, и убежи́т от ни́х сме́рть.</p>  <p>И уподобле́ния пруго́в подо́бна ко́нем угото́вленым на бра́нь: и на глава́х и́х я́ко венцы́ уподо́блени зла́ту, и ли́ца и́х я́ко ли́ца челове́ческа:</p>  <p>И име́яху власы́, я́ко власы́ же́нския, и зу́бы и́х, я́ко льво́в бе́ша:</p>  <p>И име́яху броня́, я́ко броня́ желе́зны, и гла́с кри́л и́х, я́ко гла́с колесни́ц, егда́ ко́ни мно́зи теку́т на бра́нь:</p>  <p>И име́яху о́шибы подо́бны скорпи́иным, и жа́ла бя́ху во о́шибех и́х: и дана́ бе́ о́бласть и́м вреди́ти челове́ки пя́ть ме́сяц.</p>  <p>И име́ли над собо́ю царя́ а́нгела бе́здны, ему́же и́мя Евре́йски Ава́ддон, а е́ллински Аполли́он. {Губитель.}</p>  <p>Го́ре еди́но оты́де: се́, гряду́т еще́ два́ го́ря по си́х.</p>  <p>И шесты́й А́нгел воструби́, и слы́шах гла́с еди́н от четы́рех рого́в олтаря́ злата́го су́щаго пред Бо́гом,</p>  <p>Глаго́лющий шесто́му А́нгелу име́ющу трубу́: разреши́ четы́ри А́нгелы свя́заны при реце́ вели́цей Евфра́т.</p>  <p>И разреше́ни бы́ша четы́ри А́нгели угото́вани на ча́с и де́нь, и ме́сяц и ле́то, да избию́т тре́тию ча́сть челове́к.</p>  <p>И число́ во́инов ко́нных две́ тме́ те́м: и слы́шах число́ и́х.</p>  <p>И та́ко ви́дех в виде́нии ко́ни, и седя́щия на ни́х иму́щия броня́ о́гненны и иаки́нфовы и жу́пелны: и главы́ ко́нем [и́х] я́ко главы́ льво́м, и из у́ст и́х исхожда́ше о́гнь и ды́м и жу́пел.</p>  <p>И от трие́х я́зв си́х поги́бе тре́тия ча́сть челове́ков, от огня́ и от ды́ма и от жу́пела, исходя́щих из у́ст и́х:</p>  <p>О́бласть бо ко́ней во усте́х и́х бе́ [и во о́шибех и́х], и {и́бо}о́шиби и́х подо́бни змие́м, иму́ще главы́ и те́ми па́кости де́юще.</p>  <p>И про́чии от челове́к, и́же не врежде́ни бы́ша {не избие́ни бы́ша}я́зывами си́ми, ниже́ пока́яшася от де́л ру́к свои́х, да не покло́нятся де́моном, ни и́долом златы́м и сре́бряным, и ме́дяным и ка́менным и древяны́м, и́же ни ви́дети мо́гут, ни слы́шати, ни ходи́ти:</p>  <p>И не пока́яшася от уби́йств свои́х, ни от волхвова́ний свои́х, ниже́ от блуда́ своего́, ниже́ от та́тьб свои́х.</p>
  <h1>Апока́липсис, глава 10</h1>  <p>И ви́дех и́наго А́нгела кре́пка сходя́ща с небесе́, оболче́на во о́блак, и дуга́ над главо́ю [его́], и лице́ его́ я́ко со́лнце, и но́зе его́ я́ко столпи́ о́гнени,</p>  <p>И име́яше в руце́ свое́й кни́гу разгибе́ну: и поста́ви но́гу свою́ десну́ю на мо́ри, а шу́юю на земли́,</p>  <p>И возопи́ гла́сом вели́ким, я́ко ле́в рыка́я: и егда́ возгласи́, глаго́лаша се́дмь громо́в гла́сы своя́.</p>  <p>И егда́ возгласи́ша {глаго́лаша}се́дмь громо́в гла́сы своя́, хоте́х писа́ти: и слы́шах гла́с с небесе́ глаго́лющь ми́: запечатле́й, я́же глаго́лаша се́дмь громо́в, и сего́ не пиши́.</p>  <p>И А́нгел, его́же ви́дех стоя́ща на мо́ри и на земли́, воздви́же ру́ку свою́ на не́бо</p>  <p>И кля́тся Живу́щим во ве́ки веко́в, и́же созда́ не́бо и я́же на не́м, и зе́млю и я́же на не́й, и мо́ре и я́же в не́м, я́ко ле́та уже́ не бу́дет:</p>  <p>Но во дни́ гла́са седма́го А́нгела, егда́ и́мать воструби́ти, тогда́ сконча́ется та́йна Бо́жия, я́коже благовести́ Свои́ми рабы́ проро́ки.</p>  <p>И гла́с его́ слы́шах с небесе́ па́ки глаго́лющь со мно́ю, и глаго́ла: иди́ и приими́ кни́жицу разгну́тую в руце́ А́нгела стоя́щаго на мо́ри и на земли́.</p>  <p>И идо́х ко А́нгелу, глаго́ля ему́: да́ждь ми́ кни́жицу. И рече́ ми́: приими́ и сне́ждь ю́: и горька́ бу́дет во чре́ве твое́м, но во усте́х ти́ сладка́ бу́дет я́ко ме́д.</p>  <p>И прия́х кни́гу от руки́ А́нгела и снедо́х ю́: и бе́ во усте́х мои́х я́ко ме́д сладка́: и егда́ снедо́х ю́, горька́ бя́ше во чре́ве мое́м.</p>  <p>И рече́ ми́: подоба́ет ти́ па́ки проро́чествовати в лю́дех и во племене́х, и во язы́цех и в царе́х мно́зех.</p></div>
<div class="deyaniya" id="glava-11" style="display: none;"><h1>Апока́липсис, глава 11</h1>  <p>И дана́ ми́ бы́сть тро́сть подо́бна жезлу́, глаго́ля: воста́ни и изме́ри це́рковь Бо́жию и олта́рь, и кла́няющияся в не́й:</p>  <p>А дво́р су́щий вну́трь {вне́}це́ркве изнеси́ {исключи́}внеу́ду, ниже́ изме́ри его́, зане́ да́н бы́сть язы́ком: и гра́д святы́й поперу́т четы́редесять и два́ ме́сяцы.</p>  <p>И да́м обе́ма свиде́телема Мои́ма, и прорица́ти бу́дут дни́й ты́сящу две́сте и шестьдеся́т, оболче́на во вре́тище.</p>  <p>Си́и су́ть две́ ма́слицы и два́ све́щника пред Бо́гом земли́ стоя́ща.</p>  <p>И и́же и́м непра́вду сотвори́т, о́гнь исхо́дит из у́ст и́х и поя́ст враги́ и́х: и и́же восхо́щет оби́дети и́х, сему́ подоба́ет убие́ну бы́ти.</p>  <p>И си́и и́мут о́бласть затвори́ти не́бо, да не сни́дет до́ждь [на зе́млю] во дни́ прорица́ния и́х, и о́бласть и́мут на вода́х, обраща́ти я́ в кро́вь и порази́ти зе́млю вся́кою я́звою, ели́жды а́ще восхо́щут.</p>  <p>И егда́ сконча́ют свиде́тельство свое́, зве́рь, и́же исхо́дит от бе́здны, сотвори́т с ни́ми бра́нь и победи́т и́х и убие́т я́,</p>  <p>И тру́пы и́х оста́вит на сто́гнах гра́да вели́каго, и́же нарица́ется духо́вне Cодо́м и Еги́пет, иде́же и Госпо́дь на́ш ра́спят бы́сть.</p>  <p>И зре́ти и́мут от люди́й и племе́н, и от язы́к и коле́н, телеса́ и́х дни́ три́ и по́л, и тру́пы и́х не оста́вят положи́ти во гробе́х.</p>  <p>И живу́щии на земли́ возра́дуются и возвеселя́тся о ни́х, и да́ры по́слют дру́г ко дру́гу, я́ко о́ба сия́ проро́ка му́чиста живу́щия на земли́.</p>  <p>И по трие́х дне́х и по́л, ду́х живо́тен вни́дет в ня́ от Бо́га, и ста́нут [о́ба] на нога́х свои́х: и стра́х ве́лий нападе́т на зря́щих и́х.</p>  <p>И услы́шат гла́с ве́лий с небесе́, глаго́лющь и́м: взы́дита се́мо. И взыдо́ста на не́бо на о́блацех, и ви́деша я́ врази́ и́х.</p>  <p>И в ча́с то́й тру́с бы́сть ве́лий, и деся́тая ча́сть гра́да паде́, и поги́бе тру́сом име́н челове́ческих се́дмь ты́сящ: и про́чии пристра́шни бы́ша и да́ша сла́ву Бо́гу небе́сному.</p>  <p>Го́ре второ́е оты́де: се́, го́ре тре́тие гряде́т ско́ро.</p>  <p>И седмы́й А́нгел воструби́, и бы́ша гла́си вели́цы на небесе́х, глаго́люще: бы́сть ца́рство міра Го́спода на́шего и Христа́ Его́, и воцари́тся во ве́ки веко́в.</p>  <p>И два́десять и четы́ри ста́рцы, пред Бо́гом седя́щии на престо́лех свои́х, падо́ша на ли́ца своя́ и поклони́шася Бо́гу,</p>  <p>Глаго́люще: хва́лим Тя́, Го́споди Бо́же Вседержи́телю, и́же сы́й и бе́ и гряды́й, я́ко прия́л еси́ си́лу Твою́ вели́кую и воцари́лся еси́:</p>  <p>И язы́цы прогне́вашася: и прии́де гне́в Тво́й, и вре́мя ме́ртвым су́д прия́ти, и да́ти мзду́ рабо́м Твои́м проро́ком и святы́м и боя́щимся и́мене Твоего́, ма́лым и вели́ким, и растли́ти посмра́ждшия {растли́вшия}зе́млю.</p>  <p>И отве́рзеся хра́м Бо́жий на небеси́, и яви́ся киво́т заве́та Его́ в хра́ме Его́: и бы́ша блиста́ния и гла́си, и гро́ми и тру́с, и гра́д вели́к.</p>
  <h1>Апока́липсис, глава 12</h1>  <p>И зна́мение ве́лие яви́ся на небеси́: жена́ облече́на в со́лнце, и луна́ под нога́ма ея́, и на главе́ ея́ вене́ц от зве́зд двоюна́десяте:</p>  <p>И во чре́ве иму́щи, вопие́т боля́щи и стра́ждущи роди́ти.</p>  <p>И яви́ся и́но зна́мение на небеси́: и се́, зми́й вели́к че́рмен, име́я гла́в се́дмь и рого́в де́сять, и на глава́х его́ се́дмь вене́ц:</p>  <p>И хо́бот его́ отто́рже тре́тию ча́сть зве́зд небе́сных и положи́ я́ в зе́млю {пове́рже я́ на зе́млю}.И зми́й стоя́ше пред жено́ю хотя́щею роди́ти, да, егда́ роди́т, сне́сть ча́до ея́.</p>  <p>И роди́ сы́на му́жеска, и́же и́мать упасти́ вся́ язы́ки жезло́м желе́зным: и восхище́но бы́сть ча́до ея́ к Бо́гу и престо́лу Его́.</p>  <p>А жена́ бежа́ в пусты́ню, иде́же име́ ме́сто угото́вано от Бо́га, да та́мо пита́ется дни́й ты́сящу две́сте шестьдеся́т.</p>  <p>И бы́сть бра́нь на небеси́: Михаи́л и А́нгели его́ бра́нь сотвори́ша со зми́ем, и зми́й бра́ся и а́нгели его́,</p>  <p>И не возмого́ша, и ме́ста не обре́теся и́м ктому́ на небеси́.</p>  <p>И вложе́н {пове́ржен}бы́сть зми́й вели́кий, зми́й дре́вний, нарица́емый диа́вол и сатана́, льстя́й вселе́нную всю́, и вложе́н {пове́ржен}бы́сть на зе́млю, и а́ггели его́ с ни́м низве́ржени бы́ша.</p>  <p>И слы́шах гла́с ве́лий на небеси́, глаго́лющь: ны́не бы́сть спасе́ние и си́ла и ца́рство Бо́га на́шего и о́бласть Христа́ Его́, я́ко низложе́н бы́сть клеветни́к бра́тии на́шея, оклевеща́я и́х пред Бо́гом на́шим де́нь и но́щь.</p>  <p>И ти́и победи́ша его́ кро́вию А́гнчею и сло́вом свиде́тельства своего́, и не возлюби́ша ду́ш свои́х да́же до сме́рти.</p>  <p>Сего́ ра́ди весели́теся, небеса́ и живу́щии на ни́х. Го́ре живу́щим на земли́ и мо́ри, я́ко сни́де диа́вол к ва́м, име́я я́рость вели́кую, ве́дый, я́ко вре́мя ма́ло и́мать.</p>  <p>И егда́ ви́де зми́й, я́ко низложе́н бы́сть на зе́млю, гоня́ше жену́, я́же роди́ му́жеска.</p>  <p>И дана́ бы́ша жене́ два́ крила́ орла́ вели́каго, да пари́т в пусты́ню в ме́сто свое́, иде́же препита́на бя́ше ту́ вре́мя и време́н и по́л вре́мене, от лица́ змии́на.</p>  <p>И испусти́ зми́й за жено́ю из у́ст свои́х во́ду я́ко реку́, да ю́ в реце́ потопи́т.</p>  <p>И помо́же земля́ жене́, и отве́рзе земля́ уста́ своя́, и пожре́ реку́, ю́же изведе́ зми́й от у́ст свои́х.</p>  <p>И разгне́вася зми́й на жену́ и и́де сотвори́ти бра́нь со оста́вшим се́менем ея́, и́же соблюда́ют за́поведи Бо́жия и име́ют свиде́тельство Иису́с Христо́во.</p></div>
<div class="deyaniya" id="glava-13" style="display: none;"><h1>Апока́липсис, глава 13</h1>  <p>И ста́х на песце́ морсте́м: и ви́дех из мо́ря зве́ря исходя́ща, иму́ща гла́в се́дмь и рого́в де́сять, и на ро́зех его́ вене́ц де́сять, а на глава́х его́ имена́ ху́лна.</p>  <p>Зве́рь, его́же ви́дех, бе́ подо́бен ры́си, и но́зе ему́ я́ко медве́ди, и уста́ его́ я́ко уста́ льво́ва: и даде́ ему́ зми́й си́лу свою́ и престо́л сво́й и о́бласть вели́кую.</p>  <p>И ви́дех еди́ну от гла́в его́ я́ко заколе́ну в сме́рть, и я́зва сме́рти его́ исцеле́. И чуди́ся вся́ земля́ всле́д зве́ря, и поклони́шася зми́ю, и́же даде́ о́бласть зве́рю,</p>  <p>И поклони́шася зве́рю, глаго́люще: кто́ подо́бен зве́рю и кто́ мо́жет ра́товатися с ни́м?</p>  <p>И дана́ бы́ша ему́ уста́ глаго́люща вели́ка и ху́лна, и дана́ бы́сть ему́ о́бласть твори́ти ме́сяц четы́редесять два́.</p>  <p>И отве́рзе уста́ своя́ в хуле́ние к Бо́гу, ху́лити и́мя Его́ и селе́ние Его́ и живу́щия на небеси́.</p>  <p>И дано́ бы́сть ему́ бра́нь твори́ти со святы́ми и победи́ти я́: и дана́ бы́сть ему́ о́бласть на вся́цем коле́не [люди́й] и на язы́цех и племене́х.</p>  <p>И покло́нятся ему́ вси́ живу́щии на земли́, и́мже не напи́сана су́ть имена́ в кни́гах живо́тных А́гнца заколе́наго от сложе́ния міра.</p>  <p>А́ще кто́ и́мать у́хо, да слы́шит.</p>  <p>И́же а́ще в плене́ние веде́т, в плене́ние по́йдет: а́ще кто́ ору́жием убие́т, подоба́ет ему́ ору́жием убие́ну бы́ти. Зде́ е́сть терпе́ние и ве́ра святы́х.</p>  <p>И ви́дех и́наго зве́ря восходя́щаго от земли́, и име́яше ро́га два́, подо́бна а́гнчым, и глаго́лаше я́ко зми́й.</p>  <p>И вла́сть пе́рваго зве́ря всю́ творя́ше пред ни́м: и творя́ше зе́млю и вся́ живу́щия на не́й поклони́тися пе́рвому зве́рю, ему́же исцеле́на бы́сть я́зва сме́ртная:</p>  <p>И сотвори́ чудеса́ вели́ка, да и о́гнь сотвори́т сходи́ти с небесе́ на зе́млю пред челове́ки.</p>  <p>И льсти́т живу́щия на земли́, ра́ди зна́мений, я́же дана́ бы́ша ему́ пред зве́рем твори́ти, глаго́ля живу́щим на земли́, сотвори́ти о́браз зве́рю, и́же и́мать я́зву ору́жную и жи́в бы́сть.</p>  <p>И дано́ бы́сть ему́ да́ти ду́х о́бразу звери́ну, да проглаго́лет ико́на звери́на и сотвори́т, да и́же а́ще не покло́нятся о́бразу звери́ному, убие́ни бу́дут.</p>  <p>И сотвори́т вся́ ма́лыя и вели́кия, бога́тыя и убо́гия, свобо́дныя и рабо́тныя, да да́ст и́м начерта́ние на десне́й руце́ и́х или́ на челе́х и́х,</p>  <p>Да никто́же возмо́жет ни купи́ти, ни прода́ти, то́кмо кто́ и́мать начерта́ние, или́ и́мя зве́ря, или́ число́ и́мене его́.</p>  <p>Зде́ му́дрость е́сть. И́же и́мать у́м, да почте́т число́ звери́но: число́ бо челове́ческо е́сть, и число́ его́ ше́сть со́т шестьдеся́т ше́сть.</p>
  <h1>Апока́липсис, глава 14</h1>  <p>И ви́дех, и се́, А́гнец стоя́ше на горе́ Сио́нстей, и с Ни́м сто́ и четы́редесять и четы́ри ты́сящи, иму́ще и́мя Отца́ Его́ напи́сано на челе́х свои́х.</p>  <p>И слы́шах гла́с с небесе́, я́ко гла́с во́д мно́гих и я́ко гла́с гро́ма вели́ка: и гла́с слы́шах гуде́ц гуду́щих в гу́сли своя́</p>  <p>И пою́щих я́ко пе́снь но́ву пред престо́лом и пред четы́ри живо́тными и ста́рцы: и никто́же можа́ше навы́кнути пе́сни, то́кмо си́и сто́ и четы́редесять и четы́ри ты́сящи иску́плени от земли́.</p>  <p>Си́и су́ть, и́же с жена́ми не оскверни́шася, зане́ де́вственницы су́ть: си́и после́дуют А́гнцу, а́може а́ще по́йдет. Си́и су́ть ку́плени от люди́й пе́рвенцы Бо́гу и А́гнцу,</p>  <p>И во усте́х и́х не обре́теся ле́сть: без поро́ка бо су́ть пред престо́лом Бо́жиим.</p>  <p>И ви́дех и́наго А́нгела паря́ща посреде́ небесе́, иму́щаго Ева́нгелие ве́чно благовести́ти живу́щим на земли́ и вся́кому пле́мени и язы́ку, и коле́ну и лю́дем,</p>  <p>Глаго́люща гла́сом вели́ким: убо́йтеся Бо́га и дади́те Ему́ сла́ву, я́ко прии́де ча́с суда́ Его́, и поклони́теся Сотво́ршему не́бо и зе́млю, и мо́ре и исто́чники водны́я.</p>  <p>И и́н А́нгел всле́д и́де, глаго́ля: паде́, паде́ Вавило́н гра́д вели́кий, зане́ от вина́ я́рости любодея́ния своего́ напои́ вся́ язы́ки.</p>  <p>И тре́тий А́нгел всле́д его́ и́де, глаго́ля гла́сом вели́ким: и́же а́ще кто́ покланя́ется зве́рю и ико́не его́ и прие́млет начерта́ние на челе́ свое́м или́ на руце́ свое́й,</p>  <p>И то́й и́мать пи́ти от вина́ я́рости Бо́жия, вина́ нерастворе́на {влия́нна нерастворе́на}в ча́ши гне́ва Его́, и бу́дет му́чен огне́м и жу́пелом пред А́нгелы святы́ми и пред А́гнцем:</p>  <p>И ды́м муче́ния и́х во ве́ки веко́в восхо́дит, и не и́мут поко́я де́нь и но́щь покланя́ющиися зве́рю и о́бразу его́ и прие́млющии начерта́ние и́мене его́.</p>  <p>Зде́ е́сть терпе́ние святы́х, и́же соблюда́ют за́поведи Бо́жия и ве́ру Иису́сову.</p>  <p>И слы́шах гла́с с небесе́, глаго́лющь ми́: напиши́: блаже́ни ме́ртвии, умира́ющии о Го́споде отны́не. Е́й, глаго́лет Ду́х, да почи́ют от трудо́в свои́х: дела́ бо и́х хо́дят всле́д с ни́ми.</p>  <p>И ви́дех, и се́, о́блак све́тел, и на о́блаце седя́й подо́бен Сы́ну Челове́ческому, име́я на главе́ свое́й вене́ц зла́т, и в руце́ его́ се́рп о́стр.</p>  <p>И и́н А́нгел изы́де из хра́ма, вопия́ ве́лиим гла́сом седя́щему на о́блаце: посли́ се́рп тво́й и жни́, я́ко прии́де ча́с пожа́ти, зане́ и́зсше трава́ {жа́тва}земна́я.</p>  <p>И положи́ {пове́рже}седя́й на о́блаце се́рп сво́й на зе́млю, и пожа́та бы́сть земля́.</p>  <p>И и́н А́нгел изы́де из це́ркве су́щия на небеси́, имы́й и то́й се́рп о́стр.</p>  <p>И и́н А́нгел изы́де от олтаря́, имы́й о́бласть на огни́, и возопи́ кли́чем вели́ким ко иму́щему се́рп о́стрый, глаго́ля: посли́ се́рп тво́й о́стрый и объе́мли {Обрежь.}гро́зды виногра́да земна́го, я́ко созре́ша уже́ гро́здие ея́.</p>  <p>И положи́ {ве́рже}А́нгел се́рп сво́й на земли́, {на зе́млю}и обере́ виногра́д зе́мский и вложи́ в точи́ло вели́кия я́рости Бо́жия.</p>  <p>И испра́но бы́сть точи́ло вне́ гра́да, и изы́де кро́вь от точи́ла да́же до у́зд ко́нских, от ста́дий ты́сяща и ше́сть со́т.</p></div>
<div class="deyaniya" id="glava-15" style="display: none;"><h1>Апока́липсис, глава 15</h1>  <p>И ви́дех и́но зна́мение на небеси́ ве́лие и чу́дно, се́дмь А́нгел иму́щих се́дмь я́зв после́дних, зане́ в те́х сконча́ется я́рость Бо́жия.</p>  <p>И ви́дех я́ко мо́ре сткля́но сме́шено со огне́м, и победи́вшия зве́ря и о́браз его́, и начерта́ние его́ и число́ и́мене его́, стоя́щия на мо́ри сткля́нем, иму́щия гу́сли Бо́жия:</p>  <p>И поя́ху пе́снь Моисе́а раба́ Бо́жия и пе́снь А́гнчу, глаго́люще: ве́лия и ди́вна дела́ Твоя́, Го́споди Бо́же Вседержи́телю: пра́ведни и и́стинни путие́ Твои́, Царю́ святы́х:</p>  <p>Кто́ не убои́тся Тебе́, Го́споди, и просла́вит и́мя Твое́? Я́ко еди́н преподо́бен еси́, я́ко вси́ язы́цы прии́дут и покло́нятся пред Тобо́ю: я́ко оправда́ния Твоя́ яви́шася.</p>  <p>И по си́х ви́дех, и се́, отве́рзеся хра́м ски́нии свиде́ния на небеси́:</p>  <p>И изыдо́ша се́дмь А́нгел из хра́ма, и́же име́яху се́дмь я́зв, облече́ни в ри́зы льня́ны чи́сты и све́тлы, и препоя́сани на пе́рсех по́ясы златы́ми.</p>  <p>И еди́но от четы́рех живо́тных даде́ седми́м А́нгелом се́дмь фиа́л златы́х, испо́лненых я́рости Бо́га живу́щаго во ве́ки веко́в.</p>  <p>И напо́лнися хра́м ды́ма от сла́вы Бо́жия и от си́лы Его́, и никто́же можа́ше вни́ти во хра́м, до́ндеже сконча́ются се́дмь я́зв седми́х А́нгел.</p>
  <h1>Апока́липсис, глава 16</h1>  <p>И слы́шах гла́с ве́лий от хра́ма глаго́лющь седми́м А́нгелом: иди́те и изли́йте се́дмь фиа́л я́рости Бо́жия на зе́млю.</p>  <p>И и́де пе́рвый А́нгел и излия́ фиа́л сво́й на зе́млю: и бы́сть гно́й зо́л и лю́т на челове́цех иму́щих начерта́ние звери́но и кла́няющихся ико́не его́.</p>  <p>И вторы́й А́нгел излия́ фиа́л сво́й в мо́ре: и бы́сть кро́вь я́ко мертвеца́, и вся́ка душа́ жива́ у́мре в мо́ри.</p>  <p>И тре́тий А́нгел излия́ фиа́л сво́й на ре́ки и на исто́чники водны́я: и бы́сть кро́вь.</p>  <p>И слы́шах А́нгела водна́го глаго́люща: пра́веден еси́, Го́споди, сы́й и и́же бе́, и преподо́бен, я́ко сия́ суди́л еси́:</p>  <p>Зане́ кро́вь святы́х и проро́к излия́ша, и кро́вь и́м да́л еси́ пи́ти: досто́йни бо су́ть.</p>  <p>И слы́шах друга́го от олтаря́ глаго́люща: е́й, Го́споди Бо́же Вседержи́телю, и́стинни и пра́ви суди́ Твои́.</p>  <p>И четве́ртый А́нгел излия́ фиа́л сво́й на со́лнце: и дано́ бы́сть ему́ опаля́ти челове́ки огне́м.</p>  <p>И опали́шася челове́цы зно́ем вели́ким, и ху́лиша и́мя Бо́жие, и́же и́мать о́бласть на я́звах си́х, и не пока́яшася да́ти Ему́ сла́вы.</p>  <p>И пя́тый А́нгел излия́ фиа́л сво́й на престо́л звери́н: и бы́сть ца́рство его́ омраче́но, и жва́ху язы́ки своя́ от боле́зни,</p>  <p>И ху́лиша Бо́га небе́снаго от боле́зни и от я́зв свои́х, и не пока́яшася от де́л свои́х.</p>  <p>И шесты́й А́нгел излия́ фиа́л сво́й на реку́ вели́ку Евфра́т: и изся́че вода́ ея́, да угото́вится пу́ть царе́м су́щим от восто́к со́лнечных.</p>  <p>И ви́дех из у́ст зми́я и из у́ст зве́ря и из у́ст лжа́го проро́ка ду́хи три́ нечи́стыя, я́ко жа́бы исходя́щия:</p>  <p>Су́ть бо ду́си де́монстии творя́ще зна́мения, и́же исхо́дят к царе́м всея́ вселе́нныя, собра́ти я́ на бра́нь в де́нь то́й вели́кий Бо́га Вседержи́теля.</p>  <p>Се́, гряду́ я́ко та́ть: блаже́н бдя́й и блюды́й ри́зы своя́, да не на́г хо́дит и у́зрят срамоту́ его́.</p>  <p>И собра́ и́х на ме́сто нарица́емое евре́йски Армагеддо́н.</p>  <p>И седмы́й А́нгел излия́ фиа́л сво́й на возду́х: и изы́де гла́с ве́лий от хра́ма небесе́ от престо́ла, глаго́ля: бы́сть.</p>  <p>И бы́ша блиста́ния и гро́ми и гла́си, и бы́сть тру́с вели́к, яко́в николи́же бы́сть, отне́леже бы́ша челове́цы на земли́, толи́к тру́с, та́ко ве́лий.</p>  <p>И бы́сть гра́д вели́к в три́ ча́сти, и гра́ди язы́честии падо́ша, и Вавило́н вели́кий помянове́н бы́сть пред Бо́гом, да́ти ему́ ча́шу вина́ я́рости гне́ва Своего́.</p>  <p>И вся́к о́стров бежа́, и го́ры не обрето́шася:</p>  <p>И гра́д вели́к, я́ко тала́нтес, сни́де с небесе́ на челове́ки: и ху́лиша челове́цы Бо́га от я́звы гра́дныя, я́ко ве́лия е́сть я́зва его́ зело́.</p></div>
<div class="deyaniya" id="glava-17" style="display: none;"><h1>Апока́липсис, глава 17</h1>  <p>И прии́де еди́н от седми́ А́нгел иму́щих се́дмь фиа́л, и глаго́ла со мно́ю, глаго́ля ми́: прииди́, да покажу́ ти су́д любоде́йцы вели́кия, седя́щия на вода́х мно́гих:</p>  <p>С не́юже любоде́яша ца́рие зе́мстии, и упи́шася живу́щии на земли́ от вина́ любодея́ния ея́.</p>  <p>И веде́ мя в пу́сто ме́сто ду́хом: и ви́дех жену́ седя́щу на зве́ри червле́не, испо́лненем име́н ху́лных, и́же име́яше гла́в се́дмь и рого́в де́сять.</p>  <p>И жена́ бе́ облечена́ в порфи́ру и червлени́цу, и позлащена́ зла́том и ка́мением драги́м и би́сером, иму́щи ча́шу зла́ту в руце́ свое́й по́лну ме́рзости и скве́рн любодея́ния ея́:</p>  <p>И на челе́ ея́ напи́сано и́мя: та́йна, Вавило́н вели́кий, ма́ти любоде́йцам и ме́рзостем зе́мским.</p>  <p>И ви́дех жену́ пия́ну кровьми́ святы́х и кровьми́ свиде́телей Иису́совых, и диви́хся, ви́дев ю́, ди́вом вели́ким.</p>  <p>И рече́ ми А́нгел: что́ диви́шися? а́з ти́ реку́ та́йну жены́ [сея́] и зве́ря нося́щаго ю́, се́дмь гла́в иму́ща и рого́в де́сять.</p>  <p>Зве́рь, его́же ви́дел еси́, бе́, и не́сть, и и́мать взы́ти от бе́здны, и в па́губу по́йдет: и удивя́тся живу́щии на земли́, и́мже имена́ не напи́сана су́ть в кни́гу живо́тную от сложе́ния міра, ви́дяще, я́ко зве́рь бе́, и не́сть, и преста.́ {ви́дяще зве́ря, и́же бе́, и не́сть, и предста́нет}</p>  <p>Зде́ у́м, и́же и́мать му́дрость. Се́дмь гла́в го́ры су́ть се́дмь, иде́же жена́ седи́т на ни́х,</p>  <p>И ца́рие се́дмь су́ть: пя́ть и́х па́ло, и еди́н е́сть, [а] други́й еще́ не прии́де: и егда́ прии́дет, ма́ло ему́ е́сть пребы́ти. {подоба́ет бы́ти}</p>  <p>И зве́рь, и́же бе́ и не́сть, и то́й осмы́й е́сть, и от седми́х е́сть, и в па́губу и́дет.</p>  <p>И де́сять рого́в, я́же ви́дел еси́, де́сять царе́й су́ть, и́же ца́рства еще́ не прия́ша, но о́бласть я́ко ца́рие на еди́н ча́с прии́мут со зве́рем.</p>  <p>Си́и еди́ну во́лю и́мут, и си́лу и о́бласть свою́ зве́рю даду́т:</p>  <p>Си́и со А́гнцем бра́нь сотворя́т, и А́гнец победи́т я́, я́ко Госпо́дь господе́м е́сть и Ца́рь царе́м: и су́щии с Ни́м зва́ннии и избра́ннии и ве́рни.</p>  <p>И глаго́ла ми́: во́ды, я́же еси́ ви́дел, иде́же любоде́йца седи́т, лю́дие и наро́ди су́ть, и племена́ и язы́цы.</p>  <p>И де́сять рого́в, я́же ви́дел еси́ на зве́ри, си́и любоде́йцу возненави́дят, и запусте́вшу сотворя́т ю́ и на́гу, и пло́ть ея́ снедя́т, и сожгу́т ю́ огне́м:</p>  <p>Бо́г бо да́л е́сть в сердца́ и́х, сотвори́ти во́лю Его́, и сотвори́ти еди́ну во́лю, и да́ти ца́рство свое́ зве́рю, до́ндеже сконча́ются глаго́лы Бо́жии.</p>  <p>И жена́, ю́же ви́дел еси́, гра́д е́сть вели́кий, и́же и́мать ца́рство над цари́ земны́ми.</p>
  <h1>Апока́липсис, глава 18</h1>  <p>И по си́х ви́дех и́на А́нгела сходя́ща с небесе́, иму́ща о́бласть ве́лию: и земля́ просвети́ся от сла́вы его́.</p>  <p>И возопи́ в кре́пости, гла́сом ве́лиим глаго́ля: паде́, паде́ Вавило́н вели́кий, и бы́сть жили́ще бесо́м и храни́тель вся́кому ду́ху нечи́сту, и храни́лище все́х пти́ц нечи́стых и ненави́димых: я́ко от вина́ я́рости любодея́ния своего́ напои́ вся́ язы́ки,</p>  <p>И ца́рие зе́мстии с не́ю любы́ де́яша, и купцы́ зе́мстии от си́лы пи́щи ея́ {от бога́тства сласте́й его́}разбогате́ша.</p>  <p>И слы́шах гла́с и́н с небесе́, глаго́лющь: изыди́те из нея́, лю́дие Мои́, да не причастите́ся грехо́м ея́ и от я́зв ея́ да не вреди́теся:</p>  <p>Я́ко прилепи́шася {взыдо́ша}греси́ ея́ да́же до небесе́, и помяну́ Бо́г непра́вды ея́.</p>  <p>Воздади́те е́й, я́ко и та́ воздаде́ ва́м, и усугу́бите е́й сугу́бо по дело́м ея́: ча́шею, е́юже черпа́ [ва́м], черпли́те е́й сугу́бо.</p>  <p>Ели́ко просла́вися и разсвире́пе, {наслади́ся}толи́ко дади́те е́й му́к и рыда́ний: я́ко в се́рдцы свое́м глаго́лет, [я́ко] сежу́ цари́цею, и вдова́ не́смь, и рыда́ния не и́мам ви́дети.</p>  <p>Сего́ ра́ди во еди́н де́нь прии́дут я́звы е́й, сме́рть и пла́чь и гла́д, и огне́м сожжена́ бу́дет, я́ко кре́пок Госпо́дь Бо́г судя́й е́й.</p>  <p>И возрыда́ют и воспла́чутся ея́ ца́рие зе́мстии, любы́ де́явшии с не́ю и разсвире́певшии, егда́ у́зрят ды́м запале́ния ея́,</p>  <p>Издале́ча стоя́ще за стра́х му́к ея́, глаго́люще: го́ре, го́ре, гра́д вели́кий Вавило́н, гра́д кре́пкий, я́ко во еди́н ча́с прии́де су́д тво́й.</p>  <p>И купцы́ зе́мстии возрыда́ют и воспла́чутся о не́м, я́ко бреме́н и́х никто́же купу́ет ктому́,</p>  <p>Бреме́н зла́та и сребра́, и ка́мения драга́го и би́сера, и ви́сса и порфи́ры, и ше́лка и черве́ни, и вся́каго дре́ва Фии́нна, и вся́каго сосу́да из ко́сти слоно́выя, и вся́каго сосу́да от дре́ва честна́го, и ме́дяна и желе́зна и мра́морна,</p>  <p>И кори́цы и фимиа́ма, и ми́ра и Лива́на, и вина́ и еле́а, и семида́ла и пшени́цы, и скота́ и ове́ц, и ко́ней и колесни́ц, и теле́с и ду́ш челове́ческих.</p>  <p>И ово́щи похоте́й души́ твоея́ отыдо́ша от тебе́, и вся́ ту́чная и све́тлая отыдо́ша от тебе́, и ктому́ не и́маши обрести́ и́х.</p>  <p>Купцы́ си́ми обога́щшеся от нея́, издале́ча ста́нут за стра́х муче́ния ея́, рыда́юще и пла́чущеся,</p>  <p>И глаго́люще: го́ре, го́ре, гра́д вели́кий, облече́нный ви́ссом и порфи́рою и червлени́цею, и позлаще́ный зла́том и ка́мением драги́м и би́сером</p>  <p>Я́ко во еди́н ча́с поги́бе толи́ко бога́тство. И вся́к ко́рмчий, и вся́к пла́ваяй в корабле́х, и вся́к ели́к в мо́ри де́лаяй, {и ве́сь в корабле́х наро́д, и корабе́лницы, и ели́цы в мо́ри де́лают}издале́ча ста́ша,</p>  <p>И вопия́ху, ви́дяще ды́м раждеже́ния его́, глаго́люще: ки́й подо́бен гра́ду вели́кому?</p>  <p>И положи́ша пе́рсть на глава́х свои́х, и возопи́ша пла́чущеся и рыда́юще, глаго́люще: го́ре, го́ре, гра́д вели́кий, в не́мже обогати́шася вси́ иму́щии корабли́ в мо́ри, от че́сти {бога́тства}его́: я́ко еди́нем часо́м запусте́.</p>  <p>Весели́ся о се́м, небо, и святи́и Апо́столи и проро́цы, я́ко суди́ Бо́г су́д ва́ш от него́.</p>  <p>И взя́т еди́н А́нгел кре́пок ка́мень вели́к я́ко же́рнов и ве́рже в мо́ре, глаго́ля: та́ко стремле́нием вве́ржен бу́дет Вавило́н гра́д вели́кий, и не и́мать обрести́ся ктому́:</p>  <p>И гла́с гуде́ц и мусики́й, и писка́телей {И го́лоса играющих на гуслях, и поющих, и играющих на свирелях.}и тру́б не и́мать слы́шатися ктому́ в тебе́: и вся́к хитре́ц вся́кия хи́трости не обря́щется ктому́ в тебе́, и шу́м же́рновный не бу́дет слы́шан в тебе́:</p>  <p>И све́т свети́лника не и́мать свети́ти в тебе́ ктому́, и гла́с жениха́ и неве́сты не и́мать слы́шан бы́ти в тебе́ ктому́: я́ко купцы́ твои́ бе́ша вельмо́жи зе́мстии, я́ко волхвова́нии твои́ми прельще́ни бы́ша вси́ язы́цы.</p>  <p>И в не́м кро́вь проро́ческа и святы́х обре́теся и все́х избие́нных на земли́.</p></div>
<div class="deyaniya" id="glava-19" style="display: none;"><h1>Апока́липсис, глава 19</h1>  <p>И по си́х слы́шах гла́с ве́лий наро́да мно́га на небеси́, глаго́лющаго: аллилу́иа: спасе́ние и сла́ва, и че́сть и си́ла Го́споду на́шему,</p>  <p>Я́ко и́стинни и пра́ви суди́ Его́: я́ко суди́л е́сть любоде́йцу вели́ку, я́же посмради́ {растли́}зе́млю любодея́нием свои́м, и отмсти́л кро́вь рабо́в Свои́х от руки́ ея́.</p>  <p>И второ́е ре́ша: аллилу́иа. И ды́м ея́ восхожда́ше во ве́ки веко́в.</p>  <p>И падо́ша два́десять и четы́ри ста́рцы и четы́ри живо́тна и поклони́шася Богови седя́щему на престо́ле, глаго́люще: ами́нь, аллилу́иа.</p>  <p>И гла́с изы́де от престо́ла глаго́лющь: по́йте Бо́гу на́шему, вси́ раби́ Его́ и боя́щиися Его́, и ма́лии и вели́цыи.</p>  <p>И слы́шах я́ко гла́с наро́да мно́га, и я́ко гла́с во́д мно́гих, и я́ко гла́с громо́в кре́пких, глаго́лющих: аллилу́иа, я́ко воцари́ся Госпо́дь Бо́г Вседержи́тель:</p>  <p>Ра́дуимся и весели́мся, и дади́м сла́ву Ему́: я́ко прии́де бра́к А́гнчий, и жена́ Его́ угото́вила е́сть себе́.</p>  <p>И дано́ бы́сть е́й облещи́ся в виссо́н чи́ст и све́тел: виссо́н бо оправда́ния святы́х е́сть.</p>  <p>И глаго́ла ми́: напиши́: блаже́ни зва́ннии на ве́черю бра́ка А́гнча. И глаго́ла ми́: сия́ словеса́ и́стинна Бо́жия су́ть.</p>  <p>И па́д пред нога́ма его́, поклони́хся ему́: и глаго́ла ми́: ви́ждь, ни́: клевре́т ти́ е́смь и бра́тий твои́х иму́щих свиде́тельство Иису́сово: Бо́гу поклони́ся: свиде́тельство бо Иису́сово е́сть Ду́х проро́чествия.</p>  <p>И ви́дех не́бо отве́рсто, и се́, ко́нь бе́л, и седя́й на не́м Ве́рен и И́стинен, и правосу́дный и во́инственный:</p>  <p>О́чи же Ему́ [еста́] я́ко пла́мень о́гнен, и на главе́ Его́ венцы́ мно́зи: имы́й и́мя напи́сано, е́же никто́же ве́сть, то́кмо О́н Са́м:</p>  <p>И облече́н в ри́зу червле́ну кро́вию. И нарица́ется и́мя Его́, Сло́во Бо́жие.</p>  <p>И во́инства небе́сная идя́ху всле́д Его́ на ко́нех бе́лых, облече́ни в виссо́н бе́л и чи́ст.</p>  <p>И из у́ст Его́ изы́де ору́жие остро́, да те́м избие́т язы́ки: и то́й упасе́т я́ жезло́м желе́зным, и то́й пере́т точи́ло вина́ я́рости и гне́ва Бо́жия Вседержи́телева.</p>  <p>И и́мать на ри́зе и на стегне́ Свое́м и́мя напи́сано: Ца́рь царе́м и Госпо́дь господе́м.</p>  <p>И ви́дех еди́наго А́нгела стоя́ща на со́лнце: и возопи́ гла́сом ве́лиим, глаго́ля все́м пти́цам паря́щим посреде́ небесе́: прииди́те и собери́теся на ве́черю вели́кую Бо́жию,</p>  <p>Да сне́сте пло́ти царе́й и пло́ти кре́пких и пло́ти ты́сящников, и пло́ти ко́ней и седя́щих на ни́х, и пло́ти все́х свобо́дных и рабо́в, и ма́лых и вели́ких.</p>  <p>И ви́дех зве́ря и цари́ земны́я и во́и и́х со́браны сотвори́ти бра́нь с Седя́щим на кони́ и с во́инствы Его́.</p>  <p>И я́т бы́сть зве́рь и с ни́м лжи́вый проро́к, сотвори́вый зна́мения пред ни́м, и́миже прельсти́ прие́мшия начерта́ние звери́но и покланя́ющияся ико́не его́: жи́вавве́ржена бы́ста о́ба в е́зеро о́гненное горя́щее жу́пелом:</p>  <p>А про́чии убие́ни бы́ша ору́жием Седя́щаго на кони́, изше́дшим из у́ст Его́: и вся́ пти́цы насы́тишася от пло́тей и́х.</p>
  <h1>Апока́липсис, глава 20</h1>  <p>И ви́дех А́нгела сходя́ща с небесе́, име́юща клю́чь бе́здны и у́же вели́ко в руце́ свое́й:</p>  <p>И я́т зми́я, зми́я дре́вняго, и́же е́сть диа́вол и сатана́, и связа́ и́ на ты́сящу ле́т,</p>  <p>И в бе́здну затвори́ {вве́рже} его́, и заключи́ его́, и запечатле́ над ни́м, да не прельсти́т ктому́ язы́ки, до́ндеже сконча́ется ты́сяща ле́т: и по си́х подоба́ет ему́ отреше́ну бы́ти на ма́ло вре́мя.</p>  <p>И ви́дех престо́лы и седя́щия на ни́х, и су́д да́н бы́сть и́м: и ду́ши расте́саных за свиде́тельство Иису́сово и за сло́во Бо́жие, и́же не поклони́шася зве́рю, ни ико́не его́, и не прия́ша начерта́ния на челе́х свои́х и на руце́ свое́й. И ожи́ша и воцари́шася со Христо́м ты́сящу ле́т:</p>  <p>Про́чии же мертвецы́ не ожи́ша, до́ндеже сконча́ется ты́сяща ле́т. Се́ воскресе́ние пе́рвое.</p>  <p>Блаже́н и свя́т, и́же и́мать ча́сть в воскресе́нии пе́рвем: на ни́хже сме́рть втора́я не и́мать о́бласти, но бу́дут иере́е Бо́гу и Христу́ и воцаря́тся с Ни́м ты́сящу ле́т.</p>  <p>И егда́ сконча́ется ты́сяща ле́т, разреше́н бу́дет сатана́ от темни́цы своея́ и изы́дет прельсти́ти язы́ки су́щия на четы́рех у́глех земли́, Го́га и Маго́га, собра́ти и́х на бра́нь, и́хже число́ я́ко песо́к морски́й.</p>  <p>И взыдо́ша на широту́ земли́ и обыдо́ша святы́х ста́н и гра́д возлю́бленный.</p>  <p>И сни́де о́гнь от Бо́га с небесе́ и пояде́ я́:</p>  <p>И диа́вол льстя́й и́х вве́ржен бу́дет в е́зеро о́гненно и жу́пелно, иде́же зве́рь и лжи́вый проро́к: и му́чени бу́дут де́нь и но́щь во ве́ки веко́в.</p>  <p>И ви́дех престо́л вели́к бе́л и Седя́щаго на не́м, его́же от лица́ бежа́ не́бо и земля́, и ме́сто не обре́теся и́м.</p>  <p>И ви́дех мертвецы́ ма́лыя и вели́кия стоя́щя пред Бо́гом, и кни́ги разгну́шася: и и́на кни́га отве́рзеся, я́же е́сть живо́тная: и су́д прия́ша мертвецы́ от напи́саных в кни́гах, по дело́м и́х.</p>  <p>И даде́ мо́ре мертвецы́ своя́, и сме́рть и а́д да́ста своя́ мертвецы́: и су́д прия́ша по дело́м свои́м,</p>  <p>И сме́рть и а́д вве́ржена бы́ста в е́зеро о́гненное. И се́ е́сть втора́я сме́рть.</p>  <p>И и́же не обре́теся в кни́зе живо́тней напи́сан, вве́ржен бу́дет в е́зеро о́гненное.</p></div>
<div class="deyaniya" id="glava-21" style="display: none;"><h1>Апока́липсис, глава 21</h1>  <p>И ви́дех не́бо но́во и зе́млю но́ву: пе́рвое бо не́бо и земля́ пе́рвая преидо́ста, и мо́ря не́сть ктому́.</p>  <p>И а́з Иоа́нн ви́дех гра́д святы́й, Иерусали́м но́в сходя́щь от Бо́га с небесе́, пригото́ван я́ко неве́сту укра́шену му́жу своему́.</p>  <p>И слы́шах гла́с ве́лий с небесе́, глаго́лющь: се́, ски́ния Бо́жия с челове́ки, и всели́тся с ни́ми: и ти́и лю́дие Его́ бу́дут, и Са́м Бо́г бу́дет с ни́ми Бо́г и́х:</p>  <p>И оты́мет Бо́г вся́ку сле́зу от о́чию и́х, и сме́рти не бу́дет ктому́: ни пла́ча, ни во́пля, ни боле́зни не бу́дет ктому́, я́ко пе́рвая мимоидо́ша.</p>  <p>И рече́ Седя́й на престо́ле: се́, нова́ вся́ творю́. И глаго́ла ми́: напиши́, я́ко сия́ словеса́ и́стинна и ве́рна су́ть.</p>  <p>И рече́ ми: соверши́шася. А́з е́смь А́льфа и Оме́га, нача́ток и коне́ц: а́з жа́ждущему да́м от исто́чника воды́ живо́тныя ту́не.</p>  <p>Побежда́яй насле́дит вся́, и бу́ду ему́ Бо́г, и то́й бу́дет Мне́ в сы́на.</p>  <p>Страшли́вым же и неве́рным, и скве́рным и уби́йцам, и блу́д творя́щим и ча́ры творя́щим, идоложе́рцем и все́м лжи́вым, ча́сть и́м в е́зере горя́щем огне́м и жу́пелом, е́же е́сть сме́рть втора́я.</p>  <p>И прии́де ко мне́ еди́н от седми́ А́нгел, иму́щих се́дмь фиа́л испо́лненых седми́х я́зв после́дних, и рече́ ко мне́, глаго́ля: гряди́, покажу́ ти неве́сту А́гнчу жену́.</p>  <p>И веде́ мя ду́хом на гору́ вели́ку и высоку́ и показа́ ми гра́д вели́кий, святы́й Иерусали́м низходя́щь с небесе́ от Бо́га,</p>  <p>Иму́щь сла́ву Бо́жию: и свети́ло его́ подо́бно ка́мени драго́му, я́ко ка́мени Иа́спису кристаллови́дну:</p>  <p>Иму́щь сте́ну вели́ку и высоку́, иму́щь вра́т двана́десять, и на врате́х А́нгелов двана́десять и имена́ напи́сана, я́же су́ть имена́ двана́десятим коле́ном сыно́в Изра́илевых:</p>  <p>От восто́ка врата́ тро́я и от се́вера врата́ тро́я, от ю́га врата́ тро́я и от за́пада врата́ тро́я.</p>  <p>И стена́ гра́да име́яше основа́ний двана́десять, и на ни́х име́н двана́десять Апо́столов А́гнчих.</p>  <p>И глаго́ляй со мно́ю име́яше тро́сть зла́ту, да изме́рит гра́д и врата́ его́ и сте́ны его́.</p>  <p>И гра́д на четы́ри у́глы стои́т, и долгота́ его́ толи́ка е́сть, ели́ка же и широта́. И изме́ри гра́д тро́стию на ста́дий двана́десять ты́сящ: долгота́ и широта́ и высота́ его́ ра́вна су́ть.</p>  <p>И разме́ри сте́ну его́ во сто́ и четы́ридесять и четы́ри ла́кти, в ме́ру челове́ческу, я́же е́сть А́нгела.</p>  <p>И бе́ созда́ние стены́ его́ Иа́спис: и гра́д зла́то чи́сто, подо́бен стклу́ чи́сту.</p>  <p>И основа́ния стены́ гра́да вся́ким драги́м ка́мением укра́шена бя́ху: основа́ние пе́рвое Иа́спис, второ́е сапфи́р, тре́тие халкидо́н, четве́ртое смара́гд,</p>  <p>Пя́тое сардо́никс, шесто́е са́рдий, седмо́е хрисо́лиф, осмо́е вири́лл, девя́тое топа́зий, деся́тое хрисо́прас, первоена́десять иаки́нф, второена́десять амефи́ст.</p>  <p>И двана́десять вра́т двана́десять би́серов: еди́на ка́яждо врата́ бе́ша от еди́наго би́сера. И сто́гны гра́да зла́то чи́сто, я́ко сткло́ пресве́тло.</p>  <p>И хра́ма не ви́дех в не́м: Госпо́дь бо Бо́г Вседержи́тель хра́м ему́ е́сть, и А́гнец.</p>  <p>И гра́д не тре́буя со́лнца и луны́, да све́тят в не́м, сла́ва бо Бо́жия просвети́ его́, и свети́лник его́ а́гнец.</p>  <p>И язы́цы спасе́ни во све́те его́ по́йдут, и ца́рие зе́мстии принесу́т сла́ву и че́сть свою́ в него́.</p>  <p>И врата́ его́ не и́мут затвори́тися во дни́: но́щи бо не бу́дет ту́.</p>  <p>И принесу́т сла́ву и че́сть язы́ков в него́:</p>  <p>И не и́мать в него́ вни́ти вся́ко скве́рно, и творя́й ме́рзость и лжу́, но то́кмо напи́саныя в кни́гах живо́тных А́гнца.</p><h1>Апока́липсис, глава 22</h1>  <p>И показа́ ми чи́сту реку́ воды́ живо́тныя, све́тлу я́ко криста́лл, исходя́щу от престо́ла Бо́жия и А́гнча.</p>  <p>Посреде́ сто́гны его́ и по обапо́лы реки́ дре́во живо́тное, е́же твори́т плодо́в двана́десяте, на ки́йждо ме́сяц воздая́ пло́д сво́й: и ли́ствие дре́ва во исцеле́ние язы́ком.</p>  <p>И вся́ка ана́фема не бу́дет ктому́: и престо́л Бо́жий и А́гнечь бу́дет в не́м, и раби́ Его́ послу́жат Ему́,</p>  <p>И у́зрят лице́ Его́, и и́мя Его́ на челе́х и́х.</p>  <p>И но́щи не бу́дет та́мо, и не потре́буют све́та от свети́лника, ни све́та со́лнечнаго, я́ко Госпо́дь Бо́г просвеща́ет я́: и воцаря́тся во ве́ки веко́в.</p>  <p>И рече́ ми: сия́ словеса́ ве́рна и и́стинна: и Госпо́дь Бо́г святы́х проро́к посла́ А́нгела Своего́ показа́ти рабо́м Свои́м, и́мже подоба́ет бы́ти вско́ре.</p>  <p>Се́, гряду́ ско́ро: блаже́н соблюда́яй словеса́ проро́чества кни́ги сея́.</p>  <p>И а́з Иоа́нн ви́дех сия́ и слы́шах. И егда́ слы́шах и ви́дех, падо́х поклони́тися на но́гу А́нгела показу́ющаго ми́ сие́:</p>  <p>И глаго́ла ми́: ви́ждь, ни́: клевре́т бо тво́й е́смь и бра́тии твоея́ проро́ков и соблюда́ющих словеса́ кни́ги сея́: Бо́гу поклони́ся.</p>  <p>И глаго́ла ми́: не запечатле́й слове́с проро́чествия кни́ги се́я: я́ко вре́мя бли́з е́сть.</p>  <p>Оби́дяй да оби́дит еще́, и скве́рный да оскверни́тся еще́: и пра́ведный пра́вду да твори́т еще́: и святы́й да святи́тся еще́.</p>  <p>И се́, гряду́ ско́ро, и мзда́ Моя́ со Мно́ю, возда́ти коему́ждо по дело́м его́.</p>  <p>А́з е́смь А́льфа и Оме́га, нача́ток и коне́ц, Пе́рвый и После́дний.</p>  <p>Блаже́ни творя́щии за́поведи Его́, да бу́дет о́бласть и́м на дре́во живо́тное, и враты́ вни́дут во гра́д.</p>  <p>Вне́ же пси́ и чароде́е, и любоде́е и уби́йцы, и идолослужи́теле и вся́к любя́й и творя́й лжу́.</p>  <p>А́з Иису́с посла́х А́нгела Моего́ засвиде́тельствовати ва́м сия́ в це́рквах. А́з е́смь ко́рень и ро́д Дави́дов, и звезда́ у́тренняя {све́тлая}и денни́ца.</p>  <p>И Ду́х и неве́ста глаго́лют: прииди́, и слы́шяй да глаго́лет: прииди́. И жа́ждяй да прии́дет, и хотя́й да прии́мет во́ду живо́тную ту́не.</p>  <p>Сосвиде́тельствую бо вся́кому слы́шащему словеса́ проро́чества кни́ги сея́: а́ще кто́ приложи́т к си́м, наложи́т Бо́г на него́ я́зв напи́санных в кни́зе се́й:</p>  <p>И а́ще кто́ оты́мет от слове́с кни́ги проро́чествия сего́, оты́мет Бо́г ча́сть его́ от кни́ги живо́тныя, и от гра́да свята́го, и напи́санных в кни́зе се́й.</p>  <p>Глаго́лет свиде́тельствуяй сия́: е́й, гряду́ ско́ро: ами́нь. Е́й, гряди́ Го́споди Иису́се.</p>  <p>Благода́ть Го́спода на́шего Иису́са Христа́ со все́ми ва́ми. Ами́нь.</p></div>
          
    
    
    
    
                  
   <h2>Молитвы перед канонами</h2>
    <p>Моли́твами святы́х оте́ц на́ших, Го́споди Иису́се Христе́, Бо́же наш, поми́луй нас. Аминь. 		
      <br/> Слава тебе, Боже Наш, Слава Тебе.		
      <br/> Царю́ Небе́сный, Уте́шителю, Ду́ше и́стины, И́же везде́ сый и вся исполня́яй, Сокро́вище благи́х и жи́зни Пода́телю, прииди́ и всели́ся в ны, и очи́сти ны от вся́кия скве́рны, и спаси́, Бла́же, ду́ши на́ша. 		<br/> 		<br/> 
      Святы́й Бо́же, Святы́й Кре́пкий, Святы́й Безсме́ртный, поми́луй нас. (Читается трижды, с крестным знамением и поясным поклоном.) 		<br/> 		
      <br/> Сла́ва Отцу́ и Сы́ну и Свято́му Ду́ху, и ны́не и при́сно и во ве́ки веко́в. Ами́нь. 		<br/> 		<br/> 
      Пресвята́я Тро́ице, поми́луй нас; Го́споди, очи́сти грехи́ на́ша; Влады́ко, прости́ беззако́ния на́ша; Святы́й, посети́ и исцели́ не́мощи на́ша, и́мене Твоего́ ра́ди. 		<br/> 		<br/> 
      Го́споди, поми́луй. (Трижды.) 		<br/> 		<br/> Сла́ва Отцу́ и Сы́ну и Свято́му Ду́ху, и ны́не и при́сно и во ве́ки веко́в. Ами́нь. 		<br/> 		<br/> Отче наш, И́же еси́ на небесе́х, да святи́тся и́мя Твое́, да прии́дет ца́рствие Твое́, да бу́дет во́ля Твоя́, я́ко на небеси́ и на земли́. Хлеб наш насу́щный даждь нам днесь; и оста́ви нам до́лги на́ша, я́коже и мы оставля́ем должнико́м на́шим; и не введи́ нас во искуше́ние, но изба́ви нас от лука́ваго.</p>
    <p>Господи, помилуй (12 раз).</p> <p>Сла́ва Отцу́ и Сы́ну и Свято́му Ду́ху, и ны́не и при́сно и во ве́ки веко́в. Ами́нь. </p>
    <p>Приидите, поклонимся Цареви нашему Богу. (Поклон)</p>
    <p>Приидите, поклонимся и припадем Христу, Цареви нашему Богу. (Поклон)</p>
    <p>Приидите, поклонимся и припадем Самому Христу, Цареви и Богу нашему. (Поклон)</p> 

    <p>Псалом 50</p><p><i>1 В коне́ц, псало́м Дави́ду, внегда́ вни́ти к нему́ Нафа́ну проро́ку, 2 егда́ вни́де к Вирсави́и жене́ Ури́еве.</i> 		<br/> 3 Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. 		<br/> 4 Наипа́че омы́й мя́ от беззако́ния моего́ и от греха́ моего́ очи́сти мя́: 		<br/> 5 я́ко беззако́ние мое́ а́з зна́ю, и гре́х мо́й предо мно́ю е́сть вы́ну. 		<br/> 6 Тебе́ еди́ному согреши́х и лука́вое пред Тобо́ю сотвори́х: я́ко да оправди́шися во словесе́х Твои́х и победи́ши, внегда́ суди́ти Ти́. 		<br/> 7 Се́ бо, в беззако́ниих зача́т е́смь, и во гресе́х роди́ мя ма́ти моя́. 		<br/> 8 Се́ бо, и́стину возлюби́л еси́, безве́стная и та́йная прему́дрости Твоея́ яви́л ми́ еси́. 		<br/> 9 Окропи́ши мя́ иссо́пом, и очи́щуся: омы́еши мя́, и па́че сне́га убелю́ся. 		<br/> 10 Слу́ху моему́ да́си ра́дость и весе́лие: возра́дуются ко́сти смире́нныя. 		<br/> 11 Отврати́ лице́ Твое́ от гре́х мои́х и вся́ беззако́ния моя́ очи́сти. 		<br/> 12 Се́рдце чи́сто сози́жди во мне́, Бо́же, и ду́х пра́в обнови́ во утро́бе мое́й. 		<br/> 13 Не отве́ржи мене́ от лица́ Твоего́ и Ду́ха Твоего́ Свята́го не отими́ от мене́. 		<br/> 14 Возда́ждь ми́ ра́дость спасе́ния Твоего́ и Ду́хом Влады́чним утверди́ мя. 		<br/> 15 Научу́ беззако́нныя путе́м Твои́м, и нечести́вии к Тебе́ обратя́тся. 		<br/> 16 Изба́ви мя́ от крове́й, Бо́же, Бо́же спасе́ния моего́: возра́дуется язы́к мо́й пра́вде Твое́й. <br/> 17 Го́споди, устне́ мои́ отве́рзеши, и уста́ моя́ возвестя́т хвалу́ Твою́. 		<br/> 18 Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. 		<br/> 19 Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. 		<br/> 20 Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския: 		<br/> 21 тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь Тво́й телцы́. </p>
    

    <div class="kanon" id="kanon-0" style="display: none;"> 
    <h2>Канон молебный ко Пресвятой Богородице, поемый во всякой скорби душевной и обстоянии</h2> <p>Творение Феостирикта монаха</p> <h3>Глас 8-й</h3> <h4>Песнь 1</h4> <p>Ирмос: Вóду прошéд я́ко су́шу, и еги́петскаго зла избежáв, изрáильтянин вопия́ше: Избáвителю и Бóгу нáшему пои́м.</p> <p>Припев: <i>Пресвятáя Богорóдице, спаси́ нас.</i></p> <p>Мнóгими содержи́мь напáстьми, к Тебé прибегáю, спасéния иски́й: о, Мáти Слóва и Дéво, от тя́жких и лю́тых мя спаси́.</p> <p><i>Пресвятáя Богорóдице, спаси́ нас.</i></p> <p>Страстéй мя смущáют прилóзи, мнóгаго уны́ния испóлнити мою ду́шу; умири́, Отрокови́це, тишинóю Сы́на и Бóга Твоегó, Всенепорóчная.</p> <p>Слава: Спáса рóждшую Тя и Бóга, молю́, Дéво, избáвитися ми лю́тых: к Тебé бо ны́не прибегáя, простирáю и ду́шу и помышлéние.</p> <p>И ныне: Неду́гующа тéлом и душéю, посещéния Божéственнаго и промышлéния от Тебé сподóби, Еди́на Богомáти, я́ко Благáя, Благáго же Роди́тельница.</p>
    <h3>Песнь 3</h3> <p>Ирмос: Небéснаго кру́га Верхотвóрче Гóсподи, и Цéркве Зижди́телю, Ты менé утверди́ в любви́ Твоéй, желáний крáю, вéрных утверждéние, еди́не Человеколю́бче.</p> <p><i>Пресвятáя Богорóдице, спаси́ нас.</i></p> <p>Предстáтельство и покрóв жи́зни моея́ полагáю Тя, Богороди́тельнице Дéво: Ты мя окорми́ ко пристáнищу Твоему́, благи́х винóвна, вéрных утверждéние, еди́на Всепéтая.</p> <p><i>Пресвятáя Богорóдице, спаси́ нас.</i></p> <p>Молю́, Дéво, душéвное смущéние и печáли моея́ бу́рю разори́ти: Ты бо, Богоневéстная, начáльника тишины́ Христá родилá еси́, еди́на Пречи́стая.</p> <p>Слава: Благодéтеля рóждши дóбрых винóвнаго, благодея́ния богáтство всем источи́, вся бо мóжеши, я́ко сильнаго в крéпости Христá рóждши, Богоблажéнная.</p> <p>И ныне: Лю́тыми неду́ги и болéзненными страстьми́ истязáему, Дéво, Ты ми помози́: исцелéний бо неоску́дное Тя знáю сокрóвище, Пренепорóчная, неиждивáемое.</p> <p><i>Если молебен, то поем стихи:</i></p> <p>Спаси́ от бед рабы́ Твоя́, Богорóдице, я́ко вси по Бóзе к Тебé прибегáем, я́ко неруши́мей стенé и предстáтельству.</p> <p>При́зри благосéрдием, всепéтая Богорóдице, на моé лю́тое телесé озлоблéние, и исцели́ души́ моея́ болéзнь.</p> <h3>Тропарь, глас 2-й</h3> <p>Молéние тéплое и стенá необори́мая, ми́лости истóчниче, ми́рови прибéжище, прилéжно вопиéм Ти: Богорóдице Влады́чице, предвари́, и от бед избáви нас, еди́на вскóре предстáтельствующая.</p> <h3>Песнь 4</h3> <p>Ирмос: Услы́шах, Гóсподи, смотрéния Твоегó тáинство, разумéх делá Твоя́ и прослáвих Твоé Божествó.</p> <p><i>Пресвятáя Богорóдице, спаси́ нас.</i></p> <p>Страстéй мои́х смущéние, кóрмчию рóждшая Гóспода, и бу́рю ути́ши мои́х прегрешéний, Богоневéстная.</p> <p><i>Пресвятáя Богорóдице, спаси́ нас.</i></p> <p>Милосéрдия Твоегó бéздну призывáющу подáждь ми, Яже Благосéрдаго рóждшая и Спáса всех пою́щих Тя.</p> <p><i>Пресвятáя Богорóдице, спаси́ нас.</i></p> <p>Наслаждáющеся, Пречи́стая, Твои́х даровáний, благодáрственное воспевáем пéние, вéдуще Тя Богомáтерь.</p> <p>Слава: На одрé болéзни моея́ и нéмощи низлежáщу ми, яко Боголюби́ва, помози́, Богородице, еди́на Приснодéво.</p> <p>И ныне: Надéжду и утверждéние и спасéния стéну недви́жиму иму́ще Тя, Всепéтая, неудóбства вся́каго избавля́емся.</p> <h3>Песнь 5</h3> <p>Ирмос: Просвети́ нас повелéнии Твои́ми, Гóсподи, и мы́шцею Твоéю высóкою Твой мир подáждь нам, Человеколю́бче.</p> <p><i>Пресвятáя Богорóдице, спаси́ нас.</i></p> <p>Испóлни, Чи́стая, весéлия сéрдце моé, Твою́ нетлéнную даю́щи рáдость, весéлия рóждшая винóвнаго.</p> <p><i>Пресвятáя Богорóдице, спаси́ нас.</i></p> <p>Избáви нас от бед, Богорóдице Чи́стая, вéчное рóждши избавлéние, и мир, всяк ум преиму́щий.</p> <p>Слава: Разреши́ мглу прегрешéний мои́х, Богоневéсто, просвещéнием Твоея́ свéтлости, Свет рóждшая Божéственный и превéчный.</p> <p>И ныне: Исцели́, Чи́стая, души́ моея́ неможéние, посещéния Твоегó сподóбльшая, и здрáвие моли́твами Твои́ми подáждь ми.</p> <h3>Песнь 6</h3> <p>Ирмос: Моли́тву пролию́ ко Гóсподу, и Тому́ возвещу́ печáли моя́, я́ко зол душá моя́ испóлнися, и живóт мой áду прибли́жися, и молю́ся я́ко Иóна: от тли, Бóже, возведи́ мя.</p> <p><i>Пресвятáя Богорóдице, спаси́ нас.</i></p> <p>Смéрти и тли я́ко спасл есть, Сам Ся издáв смéрти, тлéнием и смéртию моé естествó я́то бы́вшее, Дéво, моли́ Гóспода и Сы́на Твоегó, врагóв злодéйствия мя избáвити.</p> <p><i>Пресвятáя Богорóдице, спаси́ нас.</i></p> <p>Предстáтельницу Тя животá вем и Храни́тельницу твéрду, Дéво, и напáстей решáщу молвы́, и налóги бесóв отгоня́ющу; и молю́ся всегдá, от тли страстéй мои́х избáвити мя.</p> <p>Слава: Яко стéну прибéжища стяжáхом, и душ всесовершéнное спасéние, и прострáнство в скóрбех, Отрокови́це, и просвещéнием Твои́м при́сно рáдуемся: о, Влады́чице, и ны́не нас от страстéй и бед спаси́.</p> <p>И ныне: На одрé ны́не немощству́яй лежу́, и несть исцелéния плóти моéй: но, Бóга и Спáса ми́ру и Избáвителя неду́гов рóждшая, Тебé молю́ся, Благóй: от тли неду́г возстáви мя.</p> <h3>Кондак, глас 6-й</h3> <p>Предстáтельство христиан непосты́дное, ходáтайство ко Творцу́ непрелóжное, не прéзри грéшных молéний глáсы, но предвари́, я́ко Благáя, на пóмощь нас, вéрно зову́щих Ти; ускори́ на моли́тву, и потщи́ся на умолéние, предстáтельствующи при́сно, Богорóдице, чту́щих Тя.</p> <h3>Другой кондак, глас тот же</h3> <p>Не и́мамы ины́я пóмощи, не и́мамы ины́я надéжды, рáзве Тебé, Пречи́стая Дéво. Ты нам помози́, на Тебé надéемся, и Тобóю хвáлимся, Твои́ бо есмы́ рабы́, да не постыди́мся.</p> <h3>Стихира, глас тот же</h3> <p>Не ввéри мя человéческому предстáтельству, Пресвятáя Влады́чице, но приими́ молéние рабá Твоегó: скорбь бо обдержи́т мя, терпéти не могу дéмонскаго стреля́ния, покрóва не и́мам, нижé где прибéгну окая́нный, всегдá побеждáемь, и утешéния не и́мам, рáзве Тебé, Влады́чице ми́ра, уповáние и предстáтельство вéрных, не прéзри молéние моé, полéзно сотвори́.</p> <h3>Песнь 7</h3> <p>Ирмос: От Иудéи дошéдше óтроцы, в Вавилóне иногдá, вéрою Трóическою плáмень пéщный попрáша, пою́ще: отцéв Бóже, благословéн еси́.</p> <p><i>Пресвятáя Богорóдице, спаси́ нас.</i></p> <p>Нáше спасéние я́коже восхотéл еси́, Спáсе, устрóити, во утрóбу Дéвыя всели́лся еси́, Юже ми́ру предстáтельницу показáл еси́: отéц нáших Бóже, благословéн еси́.</p> <p><i>Пресвятáя Богорóдице, спаси́ нас.</i></p> <p>Воли́теля ми́лости, Егóже родилá еси́, Мáти чи́стая, умоли́ избáвитися от прегрешéний и душéвных скверн вéрою зову́щим: отéц нáших Бóже, благословéн еси́.</p> <p>Слава: Сокрóвище спасéния и Истóчник нетлéния, Тя рóждшую, и столп утверждéния, и дверь покая́ния, зову́щим показáл еси́: отéц нáших Бóже, благословéн еси́.</p> <p>И ныне: Телéсныя слáбости и душéвныя неду́ги, Богороди́тельнице, любóвию приступáющих к крóву Твоéму, Дéво, исцели́ти сподóби, Спáса Христá нам рóждшая.</p> <h3>Песнь 8</h3> <p>Ирмос: Царя́ Небéснаго, Егóже пою́т во́и áнгельстии, хвали́те и превозноси́те во вся вéки.</p> <p><i>Пресвятáя Богорóдице, спаси́ нас.</i></p> <p>Пóмощи я́же от Тебé трéбующия не прéзри, Дéво, пою́щия и превознося́щия Тя во вéки.</p> <p><i>Пресвятáя Богорóдице, спаси́ нас.</i></p> <p>Неможéние души́ моея́ исцеля́еши и телéсныя болéзни, Дéво, да Тя прослáвлю, Чи́стая, во вéки.</p> <p>Слава: Исцелéний богáтство изливáеши вéрно пою́щим Тя, Дéво, и превознося́щим неизречéнное Твоé рождество́.</p> <p>И ныне: Напáстей Ты прилóги отгоня́еши и страстéй нахóды, Дéво: тéмже Тя поéм во вся вéки.</p> 
    <h3>Песнь 9</h3> <p>Ирмос: Вои́стинну Богорóдицу Тя исповéдуем, спасéннии Тобóю, Дéво Чи́стая, с безплóтными ли́ки Тя величáюще.</p> <p><i>Пресвятáя Богорóдице, спаси́ нас.</i></p> <p>Тóка слез мои́х не отврати́ся, Яже от вся́каго лицá вся́ку слéзу, отъéмшаго, Дéво, Христá рóждшая.</p> <p><i>Пресвятáя Богорóдице, спаси́ нас.</i></p> <p>Рáдости моé сéрдце испóлни, Дéво, Яже рáдости приéмшая исполнéние, грехóвную печáль потребля́ющи.</p> <p><i>Пресвятáя Богорóдице, спаси́ нас.</i></p> <p>Пристáнище и предстáтельство к Тебé прибегáющих бу́ди, Дéво, и стенá неруши́мая, прибéжище же и покрóв и весéлие.</p> <p>Слава: Свéта Твоегó заря́ми просвети́, Дéво, мрак невéдения отгоня́ющи, благовéрно Богорóдицу Тя исповéдающих.</p> <p>И ныне: На мéсте озлоблéния нéмощи смири́вшагося, Дéво, исцели́, из нездрáвия во здрáвие претворя́ющи.</p> <h3>Стихиры, глас 2-й</h3> <p>Вы́сшую небéс и чи́стшую свéтлостей сóлнечных, избáвльшую нас от кля́твы, Влады́чицу ми́ра пéсньми почти́м.</p> <p>От мнóгих мои́х грехóв немощству́ет тéло, немощству́ет и душá моя́; к Тебé прибегáю, Благодáтней, надéждо ненадéжных, Ты ми помози́.</p> <p>Влады́чице и Мáти Избáвителя, приими́ молéние недостóйных раб Твои́х, да ходáтайствуеши к Рóждшемуся от Тебé; о, Влады́чице ми́ра, бу́ди Ходáтаица!</p> <p>Поéм прилéжно Тебé песнь ны́не, Всепéтой Богорóдице, рáдостно: со Предтéчею и всéми святы́ми моли́, Богорóдице, éже ущéдрити ны.</p> <p>Вся Ангелов вóинства, Предтéче Госпóдень, апóстолов двоенадеся́тице, святи́и вси с Богорóдицею, сотвори́те моли́тву, во éже спасти́ся нам.</p> <h2>Молитвы ко Пресвятой Богородице</h2> <p>Цари́це моя́ преблагáя, надéждо моя́ Богорóдице, прия́телище си́рых и стрáнных Предстáтельнице, скорбя́щих рáдосте, оби́димых Покрови́тельнице! Зри́ши мою́ беду́, зри́ши мою́ скорбь, помози́ ми я́ко нéмощну, окорми́ мя я́ко стрáнна. Оби́ду мою́ вéси, разреши́ ту, я́ко вóлиши: я́ко не и́мам ины́я пóмощи рáзве Тебé, ни ины́я Предстáтельницы, ни Благи́я Утéшительницы, тóкмо Тебé, о Богомáти, я́ко да сохрани́ши мя и покры́еши во вéки векóв. Ами́нь.</p> <p>К кому́ возопию́, Влады́чице? К кому́ прибéгну в гóрести моéй, áще не к Тебé, Цари́це Небéсная? Кто плач мой и воздыхáние моé прии́мет, áще не Ты, Пренепорóчная, надéждо христиáн и прибéжище нам грéшным? Кто пáче Тебé в напáстех защити́т? Услы́ши у́бо стенáние моé, и приклони́ у́хо Твоé ко мне, Влады́чице Мáти Бóга моегó, и не прéзри менé, трéбующаго Твоея́ пóмощи, и не отри́ни менé грéшнаго. Вразуми́ и научи́ мя, Цари́це Небéсная; не отступи́ от менé рабá Твоегó, Влады́чице, за роптáние моé, но бу́ди мне Мáти и Засту́пница. Вручáю себé ми́лостивому покрóву Твоему́: приведи́ мя грéшнаго к ти́хой и безмятéжней жи́зни, да плáчуся о гресéх мои́х. К кому́ бо прибегну пови́нный аз, áще не к Тебé, уповáнию и прибéжищу грéшных, надéждою на неизречéнную ми́лость Твою́ и щедрóты Твоя́ окриля́емь? О, Влады́чице Цари́це Небéсная! Ты мне уповáние и прибéжище, покрóв и заступлéние и пóмощь. Цари́це моя́ Преблагáя и скóрая Засту́пнице! Покры́й Твои́м ходáтайством моя́ прегрешéния, защити́ менé от враг ви́димых и неви́димых; умягчи́ сердцá злых человéк, возстаю́щих на мя. О, Мáти Гóспода моегó Творцá! Ты еси́ кóрень дéвства и неувядáемый цвет чистоты́. О, Богороди́тельнице! Ты подáждь ми пóмощь немощству́ющему плотски́ми страстьми́ и болéзнующему сéрдцем, еди́но бо Твоé и с Тобóю Твоегó Сы́на и Бóга нáшего и́мам заступлéние; и Твои́м пречу́дным заступлéнием да избáвлюся от вся́кия беды́ и напáсти, о Пренепорóчная и Преслáвная Бóжия Мáти Мари́е. Тéмже со уповáнием глагóлю и вопию́: рáдуйся, благодáтная, рáдуйся, обрáдованная; рáдуйся, преблагословéнная, Гóсподь с Тобóю.</p>      
    </div>
    <div class="kanon" id="kanon-1" style="display: none;"> 
    <h2>Канон покаянный ко Господу нашему Иисусу Христу</h2>
      <h3>Глас 6-й</h3> <h3>Песнь 1</h3> <p>Ирмос: Я́ко по сýху пешешéствовав Изрáиль, по бéздне стопáми, гони́теля фараóна ви́дя потопля́ема, Бóгу побéдную песнь пои́м, вопия́ше.</p> <p>Припев: <i>Поми́луй мя, Бóже, поми́луй мя.</i></p> <p>Ны́не приступи́х аз грéшный и обременéнный к Тебé, Влады́це и Бóгу моемý; не смéю же взирáти на нéбо, то́кмо молю́ся, глаго́ля: даждь ми, Гóсподи, ум, да плáчуся дел мои́х гóрько.</p> <p><i>Поми́луй мя, Бóже, поми́луй мя.</i></p> <p>О, гóре мне грéшному! Пáче всех человéк окая́нен есмь, покая́ния несть во мне; даждь ми, Гóсподи, слéзы, да плáчуся дел мои́х гóрько.</p> <p>Слава: Безýмне, окая́нне человéче, в лéности врéмя губи́ши; помы́сли житиé твоé, и обрати́ся ко Гóсподу Бóгу, и плáчися о дéлех твои́х гóрько.</p> <p>И ныне: Мáти Бóжия Пречи́стая, воззри́ на мя грéшнаго, и от сéти диáволи избáви мя, и на путь покая́ния настáви мя, да плáчуся дел мои́х гóрько.</p> <h3>Песнь 3</h3> <p>Ирмос: Несть свят, я́коже Ты, Го́споди Бо́же мой, вознесы́й рог вéрных Твои́х, Блáже, и утверди́вый нас на кáмени исповéдания Твоегó.</p> <p><i>Поми́луй мя, Бóже, поми́луй мя.</i></p> <p>Внегдá постáвлени бýдут престóли на суди́щи стрáшнем, тогдá всех человéк делá обличáтся; гóре тáмо бýдет грéшным, в мýку отсылáемым; и то вéдущи, душé моя́, покáйся от злых дел твои́х.</p> 
      <p><i>Поми́луй мя, Бóже, поми́луй мя.</i></p> <p>Пра́ведницы возра́дуются, а грéшнии воспла́чутся, тогда́ никто́же возмо́жет помощи́ нам, но дела́ на́ша осу́дят нас; тéмже прéжде конца́ пока́йся от злых дел твои́х.</p> <p>Слава: Увы́ мне великогрéшному, и́же дéлы и мы́сльми оскверни́вся, ни кáпли слез имéю от жестосéрдия; ны́не возни́кни от земли́, душé моя́, и покáйся от злых дел твои́х.</p> <p>И ныне: Се, взывáет, Госпожé, Сы́н Твой, и поучáет нас на дóброе, аз же грéшный добрá всегдá бéгаю; но Ты, Ми́лостивая, поми́луй мя, да покáюся от злых мои́х дел.</p> <h3>Седален, глас 6-й</h3> <p>Помышля́ю день стрáшный и плáчуся дея́ний мои́х лукáвых: кáко отвещáю Безсмéртному Царю́, или кóим дерзновéнием воззрю́ на Сýдию, блýдный аз? Благоутрóбный Отче, Сы́не Единорóдный и Дýше Святы́й, поми́луй мя.</p> <p>Слáва, и ны́не:</p> <p>Богородичен: Свя́зан мнóгими ны́не плени́цами грехóв и содержи́мь лю́тыми страстьми́ и бедáми, к Тебé прибегáю, моемý спасéнию, и вопию́: помози́ ми, Дéво, Мáти Бóжия.</p> <h3>Песнь 4</h3> <p>Ирмос: Христо́с моя́ си́ла, Бог и Госпóдь, честнáя Цéрковь боголéпно поéт, взывáющи от смы́сла чи́ста, о Гóсподе прáзднующи.</p> <p><i>Поми́луй мя, Бóже, поми́луй мя.</i></p> <p>Ширóк путь зде и угóдный слáсти твори́ти, но гóрько бýдет в послéдний день, егдá душá от тéла разлучáтися бýдет: блюди́ся от сих, человéче, Цáрствия рáди Бо́жия.</p> <p><i>Поми́луй мя, Бóже, поми́луй мя.</i></p> <p>Почтó убóгаго оби́диши, мздý наéмничу удéржуеши, брáта твоегó не лю́биши, блуд и гóрдость гóниши? Остáви ýбо сия́, душé моя́, и покáйся Цáрствия рáди Бóжия.</p> <p>Слава: О, безýмныи́ человéче, докóле углебáеши, я́ко пчелá, собирáющи богáтство твоé? Вскóре бо поги́бнет, я́ко прах и пéпел: но бóлее взыщи́ Цáрствия Бóжия.</p> <p>И ныне: Госпожé Богорóдице, поми́луи́ мя грéшнаго, и в добродéтели укрепи́, и соблюди́ мя, да нáглая смерть не похи́тит мя неготóваго; и доведи́ мя, Дéво, Цáрствия Бóжия.</p> <h3>Песнь 5</h3> <p>Ирмос: Бóжиим свéтом Твои́м, Блáже, ýтренюющих Ти дúши любóвию озари́, молю́ся, Тя вéдети, Слóве Бóжий, и́стиннаго Бóга, от мрáка грехóвнаго взывáюща.</p> <p><i>Поми́луй мя, Бóже, поми́луй мя.</i></p> <p>Воспомяни́, окая́нный человéче, кáко лжам, клеветáм, разбóю, нéмощем, лю́тым зверéм, грехóв рáди порабощéн еси́; душé моя́ грéшная, тогó ли восхотéла еси́?</p> <p><i>Поми́луй мя, Бóже, поми́луй мя.</i></p> <p>Трепéщут ми ýди, всéми бо сотвори́х винý: очи́ма взирáяй, уши́ма слы́шай, язы́ком злáя глагóляй, всегó себé геéнне предая́й; душé моя́ грéшная, сегó ли восхотéла еси́?</p> <p>Слава: Блудникá и разбóйника кáющася прия́л еси́, Спáсе, аз же еди́н лéностию грехóвною отягчи́хся и злым делóм поработи́хся; душé моя́ грéшная, сегó ли восхотéла еси́?</p> <p>И ныне: Ди́вная и ско́рая помо́щнице всем человéком, Мáти Бóжия, помози́ мне недостóйному, душá бо моя́ грéшная того восхотé.</p> <h3>Песнь 6</h3> <p>Ирмос: Житéйское мóре, воздвизáемое зря напáстей бýрею, к ти́хому пристáнищу Твоемý притéк, вопию́ Ти: возведи́ от тли живóт мой, Многоми́лостиве.</p> <p><i>Поми́луй мя, Бóже, поми́луй мя.</i></p> <p>Житиé на земли́ блýдно пожи́х и дýшу во тьму предáх, ны́не ýбо молю́ Тя, Ми́лостивый Влады́ко: свободи́ мя от рабóты сея́ врáжия, и даждь ми рáзум твори́ти вóлю Твою́.</p> <p><i>Поми́луй мя, Бóже, поми́луй мя.</i></p> <p>Кто твори́т таковáя, я́коже аз? Якоже бо свиния́ лежи́т в калý, тáко и аз грехý служý. Но Ты, Гóсподи, истóргни мя от гнýса сегó и даждь ми сéрдце твори́ти зáповеди Твоя́.</p> <p>Слава: Воспряни́, окая́нный человéче, к Бóгу, воспомянýв своя́ согрешéния, припáдая ко Творцý, слезя́ и стеня́; Той же, я́ко милосéрд, даст ти ум знáти вóлю Свою́.</p> <p>И ныне: Богорóдице Дéво, от ви́димаго и неви́димаго зла сохрани́ мя, Пречи́стая, и приими́ моли́твы моя́, и донеси́ я Сы́ну Твоéму, да даст ми ум твори́ти вóлю Его.</p> <h3>Кондак</h3> <p>Душé моя́, почтó грехáми богатéеши, почтó вóлю диáволю твори́ши, в чесóм надéжду полагáеши? Престáни от сих и обрати́ся к Бóгу с плáчем, зовýщи: Милосéрде Гóсподи, поми́луй мя грéшнаго.</p> <h3>Икос</h3> <p>Помы́сли, душé моя́, гóрький час смéрти и Стрáшный Суд Творцá твоегó и Бóга: Ангели бо грóзнии пóймут тя, душé, и в вéчный огнь введýт: ýбо прéжде смéрти покáйся, вопию́щи: Гóсподи, поми́луй мя грéшнаго.</p> <h3>Песнь 7</h3> <p>Ирмос: Росодáтельну ýбо пещь содéла Ангел преподóбным отрокóм, халдеи́ же опаля́ющее велéние Бóжие, мучи́теля увещá вопи́ти: благословéн еси́, Бóже отéц нáших.</p> <p><i>Поми́луй мя, Бóже, поми́луй мя.</i></p> <p>Не надéйся, душé моя́, на тлéнное богáтство и на непрáведное собрáние, вся бо сия́ не вéси кому остáвиши, но возопи́й: поми́луй мя, Христé Бóже, недостóйнаго.</p> <p><i>Поми́луй мя, Бóже, поми́луй мя.</i></p> <p>Не уповáй, душé моя́, на телéсное здрáвие и на скоромимоходя́щую красотý, ви́диши бо, я́ко си́льнии и млади́и умирáют, но возопи́й: поми́луй мя, Христé Бóже, недостóйнаго.</p> <p>Слава: Воспомяни́, душé моя́, вéчное житиé, Цáрство Небéсное, уготóванное святы́м, и тьму кромéшную и гнев Бóжий злым, и возопи́й: поми́луй мя, Христé Бóже, недостóйнаго.</p> <p>И ныне: Припади́, душé моя́, к Бóжией Мáтери и помоли́ся Той, есть бо скóрая Помóщница кáющимся, умóлит Сы́на Христá Бóга, и поми́лует мя недостóйнаго.</p> <h3>Песнь 8</h3> <p>Ирмос: Из плáмене преподóбным рóсу источи́л еси́ и прáведнаго жéртву водóю попали́л еси́: вся бо твори́ши, Христé, тóкмо éже хотéти. Тя превознóсим во вся вéки.</p> <p><i>Поми́луй мя, Бóже, поми́луй мя.</i></p> <p>Кáко не и́мам плáкатися, егдá помышля́ю смерть, ви́дех бо во грóбе лежáща брáта моегó, безслáвна и безобрáзна? Что ýбо чáю, и на что надéюся? Тóкмо даждь ми, Гóсподи, прéжде концá покая́ние. (Дважды)</p> <p>Слава: Вéрую, я́ко прии́деши суди́ти живы́х и мéртвых, и вси во своéм чинý стáнут, стáрии и млади́и, влады́ки и кня́зи, дéвы и свящéнницы; где обря́щуся аз? Сего́ рáди вопию́: даждь ми, Гóсподи, прéжде концá покая́ние.</p> <p>И ныне: Пречи́стая Богорóдице, приими́ недостóйную моли́тву мою́ и сохрани́ мя от нáглыя смéрти, и дáруй ми прéжде концá покая́ние.</p> <h3>Песнь 9</h3> <p>Ирмос: Бóга человéком невозмóжно ви́дети, на Негóже не смéют чи́ни áнгельстии взирáти; Тобóю же, Всечи́стая, яви́ся человéком Слóво Воплощéнно, Егóже величáюще, с небéсными вóи Тя ублажáем.</p> <p><i>Поми́луй мя, Бóже, поми́луй мя.</i></p> <p>Ны́не к вам прибегáю, Ангели́, Архáнгели и вся Небéсныя Си́лы, у Престóла Бóжия стоя́щии, моли́теся ко Творцý своемý, да избáвит дýшу мою́ от мýки вéчныя.</p> <p><i>Поми́луй мя, Бóже, поми́луй мя.</i></p> <p>Ны́не плáчуся к вам, святи́и патриáрси, цáрие и прорóцы, апóстоли и святи́телие и вси избрáннии Христóвы: помози́те ми на судé, да спасéт дýшу мою́ от си́лы врáжия.</p> <p>Слава: Ны́не к вам воздежý рýце, свя́тии мýченицы, пусты́нницы, дéвственницы, прáведницы и вси святи́и, моля́щиися ко Гóсподу за весь мир, да поми́лует мя в час смéрти моея́.</p> <p>И ныне: Мáти Бóжия, помози́ ми, на Тя си́льне надéющемуся, умоли́ Сы́на Своегó, да постáвит мя недостóйнаго одеснýю Себé, егдá ся́дет судя́й живы́х и мéртвых, ами́нь.</p> <h2>Молитва</h2> <p>Влады́ко Христé Бóже, Иже страстьми́ Свои́ми стрáсти моя́ исцели́вый и я́звами Свои́ми я́звы моя́ уврачевáвый, дáруй мне, мнóго Тебé прегреши́вшему, слéзы умилéния; сраствори́ моемý тéлу от обоня́ния Животворя́щаго Тéла Твоегó, и наслади́ дýшу мою́ Твоéю Честнóю Крóвию от гóрести, éюже мя сопроти́вник напои́; возвы́си мой ум к Тебé, дóлу пони́кший, и возведи́ от прóпасти поги́бели: я́ко не и́мам покая́ния, не и́мам умилéния, не и́мам слéзы утéшительныя, возводя́щия чáда ко своемý наслéдию. Омрачи́хся умóм в житéйских страстéх, не могý воззрéти к Тебé в болéзни, не могý согрéтися слезáми, я́же к Тебé любвé. Но, Влады́ко Гóсподи Иисýсе Христé, сокрóвище благи́х, дáруй мне покая́ние всецéлое и сéрдце люботрýдное во взыскáние Твоé, дáруй мне благодáть Твою́ и обнови́ во мне зрáки Твоегó óбраза. Остáвих Тя, не остáви менé; изы́ди на взыскáние моé, возведи́ к пáжити Твоéй и сопричти́ мя овцáм избрáннаго Твоегó стáда, воспитáй мя с ни́ми от злáка Божéственных Твои́х Тáинств, моли́твами Пречи́стыя Твоея́ Мáтере и всех святы́х Твои́х. Ами́нь.</p>
      </div>
      
      <div class="kanon" id="kanon-2" style="display: none;"> 
    <h2>Канон Ангелу хранителю</h2> <h3>Тропарь, глас 6-й</h3> <p>Ангеле Бóжий, храни́телю мой святы́й, живóт мой соблюди́ во стрáсе Христá Бóга, ум мой утверди́ во и́стиннем пути́, и к любви́ гóрней уязви́ ду́шу мою́, да тобóю направля́емь, получу́ от Христá Бóга вéлию ми́лость.</p> <h3>Слáва, и ны́не:</h3> <p>Богородичен: Святáя Влады́чице, Христá Бóга нáшего Мáти, я́ко всех Творцá недоумéнно рóждшая, моли́ блáгость Егó всегдá, со храни́телем мои́м Ангелом, спасти́ ду́шу мою́, страстьми́ одержи́мую, и оставлéние грехóв даровáти ми.</p> <h3>Глас 8-й</h3> <h4>Песнь 1</h4> <p>Ирмос: Пои́м Гóсподеви, провéдшему лю́ди Своя́ сквозé Чермнóе мóре, я́ко еди́н слáвно прослáвися.</p> <p>Иису́су: <i>Гóсподи Иису́се Христé Бóже мой, поми́луй мя.</i></p> <p>Песнь воспéти и восхвали́ти, Спáсе, Твоегó рабá достóйно сподóби, безплóтному Ангелу, настáвнику и храни́телю моему́.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Еди́н аз в неразу́мии и в лéности ны́не лежу́, настáвниче мой и храни́телю, не остáви менé погибáюща.</p> <p>Слава: Ум мой твоéю моли́твою напрáви, твори́ти ми Бóжия повелéния, да получу́ от Бóга отдáние грехóв, и ненави́дети ми злых настáви мя, молю́ся ти.</p> <p>И ныне: Моли́ся, Деви́це, о мне, рабé Твоéм, ко Благодáтелю, со храни́телем мои́м Ангелом, и настáви мя твори́ти зáповеди Сы́на Твоегó и Творцá моегó.</p> 
    <h3>Песнь 3</h3> <p>Ирмос: Ты еси́ утверждéние притекáющих к Тебé, Гóсподи, Ты еси́ свет омрачéнных, и поéт Тя дух мой.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Все помышлéние моé и ду́шу мою́ к тебе возложи́х, храни́телю мой; ты от вся́кия мя напáсти врáжия избáви.</p> <p><i>Святы́й Áнгеле Бóжий, храни́телю мой, моли́ Бóга о мне.</i></p> <p>Враг попирáет мя, и озлобля́ет, и поучáет всегдá твори́ти своя́ хотéния; но ты, настáвниче мой, не остáви менé погибáюща.</p> <p>Слава: Пéти песнь со благодарéнием и усéрдием Творцу́ и Бóгу даждь ми, и тебé, благóму Ангелу, храни́телю моему́: избáвителю мой, изми́ мя от враг озлобля́ющих мя.</p> <p>И ныне: Исцели́, Пречи́стая, моя́ многонеду́жныя стру́пы, я́же в души́, прожени́ враги́, и́же при́сно бóрются со мнóю.</p> <h3>Седален, глас 2-й</h3> <p>От любвé душéвныя вопию́ ти, храни́телю моея́ души́, всесвяты́й мой Ангеле: покры́й мя и соблюди́ от лукáваго ловлени́я всегдá, и к жи́зни настáви небéсней, вразумля́я и просвещáя и укрепля́я мя.</p> <p>Слáва, и ны́не:</p> <p>Богородичен: Богорóдице безневéстная Пречи́стая, Яже без сéмене рóждши всех Влады́ку, Тогó со Ангелом, храни́телем мои́м моли́, избáвити ми ся вся́каго недоумéния, и дáти умилéние и свет души́ моéй и согрешéнием очищéние, Яже еди́на вскóре заступáющи.</p> <h3>Песнь 4</h3> <p>Ирмос: Услы́шах, Гóсподи, смотрéния Твоегó тáинство, разумéх делá Твоя́, и прослáвих Твоé Божествó.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Моли́ Человеколю́бца Бóга ты, храни́телю мой, и не остáви менé, но при́сно в ми́ре житиé моé соблюди́ и подáждь ми спасéние необори́мое.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Яко засту́пника и храни́теля животу́ моему́ приéм тя от Бóга, Ангеле, молю́ тя, святы́й, от вся́ких мя бед свободи́.</p> <p>Слава: Мою́ сквéрность твоéю святы́нею очи́сти, храни́телю мой, и от чáсти шу́ия да отлучéн бу́ду моли́твами твои́ми и причáстник слáвы явлю́ся.</p> <p>И ныне: Недоумéние предлежи́т ми от обышéдших мя зол, Пречи́стая, но избáви мя от них скóро: к Тебé бо еди́ней прибегóх.</p> <h3>Песнь 4</h3> <p>Ирмос: Утренююще вопиéм Ти: Го́споди, спаси́ ны; Ты бо ecи́ Бог наш, рáзве Тебé инóго не вéмы.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Яко имéя дерзновéние к Бóгу, храни́телю мой святы́й, Сегó умоли́ от оскорбля́ющих мя зол избáвити.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Свéте свéтлый, свéтло просвети́ ду́шу мою́, настáвниче мой и храни́телю, от Бóга дáнный ми Ангеле.</p> <p>Слава: Спя́ща мя зле тяготóю грехóвною, я́ко бдя́ща сохрани́, Ангеле Бóжий, и возстáви мя на славослóвие молéнием твои́м.</p> <p>И ныне: Мари́е, Госпожé Богорóдице безневéстная, надéждо вéрных, врáжия возношéния низложи́, пою́щия же Тя возвесели́.</p> <h3>Песнь 5</h3> <p>Ирмос: Ри́зу мне подáждь свéтлу, одея́йся свéтом я́ко ри́зою, многоми́лостиве Христé Бóже наш.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Вся́ких мя напáстей свободи́, и от печáлей спаси́, молю́ся ти, святы́й Ангеле, дáнный ми от Бóга, храни́телю мой дóбрый.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Освети́ ум мой, блáже, и просвети́ мя, молю́ся ти, святы́й Ангеле, и мы́слити ми полéзная всегдá настáви мя.</p> <p>Слава: Устáви сéрдце моé от настоя́щаго мятéжа, и бдéти укрепи́ мя во благи́х, храни́телю мой, и настáви мя чу́дно к тишинé живóтней.</p> <p>И ныне: Слóво Бóжие в Тя всели́ся, Богоро́дице, и человéком Тя показá небéсную лéствицу; Тобóю бо к нам Вы́шний сошéл есть.</p> <h3>Кондак, глас 4-й</h3> <p>Яви́ся мне милосéрд, святы́й Ангеле Госпóдень, храни́телю мой, и не отлучáйся от менé сквéрнаго, но просвети́ мя свéтом неприкосновéнным и сотвори́ мя достóйна Цáрствия Небéснаго.</p> <h3>Икос</h3> <p>Уничижéнную ду́шу мою́ мнóгими соблáзны, ты, святы́й предстáтелю, неизречéнныя слáвы небéсный сподóби, и певéц с ли́ки безплóтных сил Бóжиих, поми́луй мя и сохрани́, и пóмыслы дóбрыми ду́шу мою́ просвети́, да твоéю слáвою, Ангеле мой, обогащуся, и низложи́ зломы́слящия мне враги́, и сотвори́ мя достóйна Цáрствия Небéснаго.</p> <h3>Песнь 6</h3> <p>Ирмос: От Иудéи дошéдше óтроцы, в Вавило́не иногдá, вéрою Тро́ическою плáмень пéщный попрáша, пою́ще: отцéв Бóже, благословéн еси́.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Ми́лостив бу́ди ми и умоли́ Бóга, Госпóдень Ангеле, имéю бо тя засту́пника во всем животé моéм, настáвника же и храни́теля, от Бóга даровáннаго ми во вéки.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Не остáви в путь шéствующия души́ моея́ окая́нныя уби́ти разбóйником, святы́й Ангеле, я́же ти от Бóга преданá бысть непорóчне; но настáви ю́ на путь покая́ния.</p> <p>Слава: Всю посрáмлену ду́шу мою́ привожду́ от лукáвых ми пóмысл и дел: но предвари́, настáвниче мой, и исцелéние ми подáждь благи́ми по́мыслы, уклоня́ти ми ся всегдá на прáвыя стези́.</p> <p>И ныне: Прему́дрости испóлни всех и крéпости Божéственный, Ипостáсная Прему́дросте Вы́шняго, Богорóдицы рáди, вéрою вопию́щих: отéц нáших Бóже, благословéн еси́.</p> <h3>Песнь 7</h3> <p>Ирмос: Царя́ Небéснаго, Егóже пою́т во́и áнгельстии, хвали́те и превозноси́те во вся вéки.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>От Бóга пóсланный, утверди́ живóт мой, рабá твоегó, преблаги́й Ангеле, и не остáви менé во вéки.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Ангела тя су́ща блáга, души́ моея́ настáвника и храни́теля, преблáженне, воспевáю во вéки.</p> <p>Слава: Бу́ди ми покрóв и забрáло в день испытáния всех человéк, вóньже огнéм искушáются делá благáя же и злáя.</p> <p>И ныне: Бу́ди ми Помóщница и тишинá, Богоро́дице Приснодéво, рабу́ Твоему́, и не остáви менé лишéна бы́ти Твоегó влады́чества.</p> <h3>Песнь 8</h3> <p>Ирмос: Вои́стинну Богорóдицу Тя исповéдуем, спасéннии Тобóю, Дéво Чи́стая, с безплóтными ли́ки Тя величáюще.</p> <p>Иису́су: Гóсподи Иису́се Христé Бóже мой, поми́луй мя.</p> <p>Поми́луй мя, еди́не Спáсе мой, я́ко Ми́лостив еси́ и Милосéрд, и прáведных ликóв сотвори́ мя причáстника.</p> <p><i>Святы́й Ангеле Бóжий, храни́телю мой, моли́ Бóга о мне.</i></p> <p>Мы́слити ми при́сно и твори́ти, Госпóдень Ангеле, благáя и полéзная дáруй, я́ко си́льна яви́ в нéмощи и непорóчна.</p> <p>Слава: Яко имéя дерзновéние к Царю́ Небéсному, Тогó моли́, с прóчими безплóтными, поми́ловати мя окая́ннаго.</p> <p>И ныне: Мнóго дерзновéние иму́щи, Дéво, к Воплóщшемуся из Тебé, преложи́ мя от уз и разрешéние ми подáждь и спасéние, моли́твами Твои́ми.</p>
    <h3>Молитва Ангелу хранителю</h3><p>Ангеле Христóв святы́й, к тебé припáдая молю́ся, храни́телю мой святы́й, придáнный мне на соблюдéние души́ и тéлу моему́ грéшному от Святáго Крещéния, аз же своéю лéностию и свои́м злым обы́чаем прогнéвах твою́ пречи́стую свéтлость и отгнáх тя от себé всéми сту́дными дéлы: лжáми, клеветáми, зáвистию, осуждéнием, презóрством, непокóрством, братоненавидéнием, и злопомнéнием, сребролю́бием, прелюбодея́нием, я́ростию, ску́постию, объядéнием без сы́тости и опи́вством, многоглагóланием, злы́ми пóмыслы и лукáвыми, гóрдым обы́чаем и блу́дным возбешéнием, имы́й самохотéние на вся́кое плотскóе вожделéние. О, злóе моé произволéние, егóже и скóти безсловéснии не творя́т! Да кáко возмóжеши воззрéти на мя, или́ приступи́ти ко мне, áки псу смердя́щему? Котóрыма очи́ма, Ангеле Христóв, воззри́ши на мя, оплéтшася зле во гну́сных дéлех? Да кáко ужé возмогу́ отпущéния проси́ти гóрьким и злым мои́м и лукáвым дея́нием, в ня́же впадáю по вся дни и нóщи и на всяк час? Но молю́ся ти припáдая, храни́телю мой святы́й, умилосéрдися на мя грéшнаго и недостóйнаго рабá твоегó (имя), бу́ди ми помóщник и засту́пник на злáго моегó сопроти́вника, святы́ми твои́ми моли́твами, и Цáрствия Бóжия причáстника мя сотвори́ со всéми святы́ми, всегдá, и ны́не и при́сно и во вéки векóв. Ами́нь.</p>
    </div>

    <!-- Пролог в поученияx -->
     <h2>Пролог в поучениях:</h2>
     <p id="daily-link"></p>


     <div class="kathisma" id="kathisma-1">
                                                        <h2>Кафи́сма седмаяна́десять</h2> <br> Псалом 118 <br><br> <i>Аллилу́иа</i> <br><br> 1 Блаже́ни непоро́чнии в путь, ходя́щии в зако́не Госпо́дни. 2 Блаже́ни испыта́ющии свиде́ния Его́, всем се́рдцем взы́щут Его́, 3 не де́лающии бо беззако́ния, в путе́х Его́ ходи́ша. 4 Ты запове́дал еси́ за́поведи Твоя́ сохрани́ти зело́. 5 Дабы́ испра́вилися путие́ мои́, сохрани́ти оправда́ния Твоя́. 6 Тогда́ не постыжу́ся, внегда́ призре́ти ми на вся за́поведи Твоя́. 7 Испове́мся Тебе́ в пра́вости се́рдца, внегда́ научи́ти ми ся судьба́м пра́вды Твоея́. 8 Оправда́ния Твоя́ сохраню́, не оста́ви мене́ до зела́. 9 В чесо́м испра́вит юне́йший путь свой; внегда́ сохрани́ти словеса́ Твоя́. 10 Всем се́рдцем мои́м взыска́х Тебе́, не отри́ни мене́ от за́поведей Твои́х. 11 В се́рдце мое́м скрых словеса́ Твоя́, я́ко да не согрешу́ Тебе́. 12 Благослове́н еси́, Го́споди: научи́ мя оправда́нием Твои́м. 13 Устна́ма мои́ма возвести́х вся судьбы́ уст Твои́х. 14 На пути́ свиде́ний Твои́х наслади́хся, я́ко о вся́ком бога́тстве. 15 В за́поведех Твои́х поглумлю́ся, и уразуме́ю пути́ Твоя́. 16 Во оправда́ниих Твои́х поучу́ся, не забу́ду слове́с Твои́х. 17 Возда́ждь рабу́ Твоему́: живи́ мя, и сохраню́ словеса́ Твоя́. 18 Откры́й о́чи мои́, и уразуме́ю чудеса́ от зако́на Твоего́. 19 Пришле́ц аз есмь на земли́: не скрый от мене́ за́поведи Твоя́. 20 Возлюби́ душа́ моя́ возжела́ти судьбы́ Твоя́ на вся́кое вре́мя. 21 Запрети́л еси́ го́рдым: про́кляти уклоня́ющиися от за́поведей Твои́х. 22 Отьими́ от мене́ поно́с и уничиже́ние, я́ко свиде́ний Твои́х взыска́х. 23 И́бо седо́ша кня́зи, и на мя клевета́ху, раб же Твой глумля́шеся во оправда́ниих Твои́х: 24 И́бо свиде́ния Твоя́ поуче́ние мое́ есть, и сове́ти мои́ оправда́ния Твоя́. 25 Прильпе́ земли́ душа́ моя́: живи́ мя по словеси́ Твоему́. 26 Пути́ моя́ возвести́х, и услы́шал мя еси́: научи́ мя оправда́нием Твои́м: 27 Путь оправда́ний Твои́х вразуми́ ми, и поглумлю́ся в чудесе́х Твои́х. 28 Воздрема́ душа́ моя́ от уны́ния: утверди́ мя в словесе́х Твои́х. 29 Путь непра́вды отста́ви от мене́, и зако́ном Твои́м поми́луй мя. 30 Путь и́стины изво́лих, и судьбы́ Твоя́ не забы́х. 31 Прилепи́хся свиде́нием Твои́м, Го́споди, не посрами́ мене́. 32 Путь за́поведей Твои́х теко́х, егда́ расшири́л еси́ се́рдце мое́. 33 Законоположи́ мне, Го́споди, путь оправда́ний Твои́х, и взыщу́ и́ вы́ну: 34 Вразуми́ мя, и испыта́ю зако́н Твой, и сохраню́ и́ всем се́рдцем мои́м. 35 Наста́ви мя на стезю́ за́поведей Твои́х, я́ко ту́ю восхоте́х. 36 Приклони́ се́рдце мое́ во свиде́ния Твоя́, а не в лихои́мство. 37 Отврати́ о́чи мои́, е́же не ви́дети суеты́, в пути́ Твое́м живи́ мя. 38 Поста́ви рабу́ Твоему́ сло́во Твое́ в страх Твой. 39 Отьими́ поноше́ние мое́, е́же непщева́х: я́ко судьбы́ Твоя́ бла́ги. 40 Се возжела́х за́поведи Твоя́, в пра́вде Твое́й живи́ мя. 41 И да прии́дет на мя ми́лость Твоя́, Го́споди, спасе́ние Твое́ по словеси́ Твоему́. 42 И отвеща́ю поноша́ющым ми сло́во: я́ко упова́х на словеса́ Твоя́. 43 И не отьими́ от уст мои́х словесе́ и́стинна до зела́, я́ко на судьбы́ Твоя́ упова́х. 44 И сохраню́ зако́н Твой вы́ну, в век и в век ве́ка. 45 И хожда́х в широте́, я́ко за́поведи Твоя́ взыска́х. 46 И глаго́лах о свиде́ниих Твои́х пред цари́, и не стыдя́хся: 47 И поуча́хся в за́поведех Твои́х, я́же возлюби́х зело́: 48 И воздвиго́х ру́це мои́ к за́поведем Твои́м, я́же возлюби́х, и глумля́хся во оправда́ниих Твои́х. 49 Помяни́ словеса́ Твоя́ рабу́ Твоему́, и́хже упова́ние дал ми еси́. 50 То мя уте́ши во смире́нии мое́м, я́ко сло́во Твое́ живи́ мя. 51 Го́рдии законопреступова́ху до зела́: от зако́на же Твоего́ не уклони́хся. 52 Помяну́х судьбы́ Твоя́ от ве́ка, Го́споди, и уте́шихся. 53 Печа́ль прия́т мя от гре́шник, оставля́ющих зако́н Твой. 54 Пе́та бя́ху мне оправда́ния Твоя́, на ме́сте прише́льствия моего́. 55 Помяну́х в нощи́ И́мя Твое́, Го́споди, и сохрани́х зако́н Твой. 56 Сей бысть мне, я́ко оправда́ний Твои́х взыска́х. 57 Часть моя́ еси́, Го́споди, рех сохрани́ти зако́н Твой. 58 Помоли́хся лицу́ Твоему́ всем се́рдцем мои́м: поми́луй мя по словеси́ Твоему́. 59 Помы́слих пути́ Твоя́, и возврати́х но́зе мои́ во свиде́ния Твоя́. 60 Угото́вихся и не смути́хся сохрани́ти за́поведи Твоя́. 61 У́жя гре́шник обяза́шася мне, и зако́на Твоего́ не забы́х. 62 Полу́нощи воста́х испове́датися Тебе́ о судьба́х пра́вды Твоея́. 63 Прича́стник аз есмь всем боя́щымся Тебе́, и храня́щым за́поведи Твоя́. 64 Ми́лости Твоея́, Го́споди, испо́лнь земля́: оправда́нием Твои́м научи́ мя. 65 Бла́гость сотвори́л еси́ с рабо́м Твои́м, Го́споди, по словеси́ Твоему́. 66 Бла́гости, и наказа́нию и ра́зуму научи́ мя, я́ко за́поведем Твои́м ве́ровах. 67 Пре́жде да́же не смири́ти ми ся, аз прегреши́х: сего́ ра́ди сло́во Твое́ сохрани́х. 68 Благ еси́ Ты, Го́споди, и бла́гостию Твое́ю научи́ мя оправда́нием Твои́м. 69 Умно́жися на мя непра́вда го́рдых, аз же всем се́рдцем мои́м испыта́ю за́поведи Твоя́. 70 Усыри́ся я́ко млеко́ се́рдце их, аз же зако́ну Твоему́ поучи́хся. 71 Бла́го мне, я́ко смири́л мя еси́, я́ко да научу́ся оправда́нием Твои́м. 72 Благ мне зако́н уст Твои́х, па́че ты́сящ зла́та и сребра́. <br><br> Слава: <br><br> 73 Ру́це Твои́ сотвори́сте мя, и созда́сте мя: вразуми́ мя, и научу́ся за́поведем Твои́м. 74 Боя́щиися Тебе́ у́зрят мя и возвеселя́тся, я́ко на словеса́ Твоя́ упова́х. 75 Разуме́х Го́споди, я́ко пра́вда судьбы́ Твоя́, и вои́стинну смири́л мя еси́. 76 Бу́ди же ми́лость Твоя́, да уте́шит мя по словеси́ Твоему́ рабу́ Твоему́. 77 Да прии́дут мне щедро́ты Твоя́, и жив бу́ду, я́ко зако́н Твой поуче́ние мое́ есть. 78 Да постыдя́тся го́рдии, я́ко непра́ведно беззако́нноваша на мя, аз же поглумлю́ся в за́поведех Твои́х. 79 Да обратя́т мя боя́щиися Тебе́, и ве́дящии свиде́ния Твоя́. 80 Бу́ди се́рдце мое́ непоро́чно во оправда́ниих Твои́х, я́ко да не постыжу́ся. 81 Исчеза́ет во спасе́ние Твое́ душа́ моя́, на словеса́ Твоя́ упова́х. 82 Исчезо́ша о́чи мои́ в сло́во Твое́, глаго́люще: когда́ уте́шиши мя; 83 Зане́ бых я́ко мех на сла́не: оправда́ний Твои́х не забы́х. 84 Коли́ко есть дней раба́ Твоего́; когда́ сотвори́ши ми от гоня́щих мя суд; 85 Пове́даша мне законопресту́пницы глумле́ния, но не я́ко зако́н Твой, Го́споди. 86 Вся за́поведи Твоя́ и́стина: непра́ведно погна́ша мя, помози́ ми. 87 Вма́ле не сконча́ша мене́ на земли́: аз же не оста́вих за́поведей Твои́х. 88 По ми́лости Твое́й живи́ мя, и сохраню́ свиде́ния уст Твои́х. 89 Во век, Го́споди, сло́во Твое́ пребыва́ет на Небеси́. 90 В род и род и́стина Твоя́. Основа́л еси́ землю, и пребыва́ет. 91 Учине́нием Твои́м пребыва́ет день, я́ко вся́ческая рабо́тна Тебе́. 92 Я́ко а́ще бы не зако́н Твой поуче́ние мое́ был, тогда́ у́бо поги́бл бых во смире́нии мое́м. 93 Во век не забу́ду оправда́ний Твои́х, я́ко в них оживи́л мя еси́. <br><br> [Среда́:] <br><br> 94 Твой есмь аз, спаси́ мя, я́ко оправда́ний Твои́х взыска́х. 95 Мене́ жда́ша гре́шницы погуби́ти мя, свиде́ния Твоя́ разуме́х. 96 Вся́кия кончи́ны ви́дех коне́ц, широка́ за́поведь Твоя́ зело́. 97 Коль возлюби́х зако́н Твой, Го́споди, весь день поуче́ние мое́ есть. 98 Па́че враг мои́х умудри́л мя еси́ за́поведию Твое́ю, я́ко в век моя́ есть. 99 Па́че всех уча́щих мя разуме́х, я́ко свиде́ния Твоя́ поуче́ние мое́ есть. 100 Па́че ста́рец разуме́х, я́ко за́поведи Твоя́ взыска́х. 101 От вся́каго пути́ лука́ва возбрани́х нога́м мои́м, я́ко да сохраню́ словеса́ Твоя́. 102 От суде́б Твои́х не уклони́хся, я́ко Ты законоположи́л ми еси́. 103 Коль сладка́ горта́ни моему́ словеса́ Твоя́, па́че ме́да усто́м мои́м. 104 От за́поведей Твои́х разуме́х, сего́ ра́ди возненави́дех всяк путь непра́вды. 105 Свети́льник нога́ма мои́ма зако́н Твой, и свет стезя́м мои́м. 106 Кля́хся и поста́вих сохрани́ти судьбы́ пра́вды Твоея́. 107 Смири́хся до зела́, Го́споди, живи́ мя по словеси́ Твоему́. 108 Во́льная уст мои́х благоволи́ же, Го́споди, и судьба́м Твои́м научи́ мя. 109 Душа́ моя́ в руку́ Твое́ю вы́ну, и зако́на Твоего́ не забы́х. 110 Положи́ша гре́шницы сеть мне, и от за́поведей Твои́х не заблуди́х. 111 Насле́довах свиде́ния Твоя́ во век, я́ко ра́дование се́рдца моего́ суть. 112 Приклони́х се́рдце мое́ сотвори́ти оправда́ния Твоя́ в век за воздая́ние. 113 Законопресту́пныя возненави́дех, зако́н же Твой возлюби́х. 114 Помо́щник мой и Засту́пник мой еси́ Ты, на словеса́ Твоя́ упова́х. 115 Уклони́теся от мене́ лука́внующии, и испыта́ю за́поведи Бо́га моего́. 116 Заступи́ мя по словеси́ Твоему́, и жив бу́ду, и не посрами́ мене́ от ча́яния моего́. 117 Помози́ ми, и спасу́ся, и поучу́ся во оправда́ниих Твои́х вы́ну. 118 Уничижи́л еси́ вся отступа́ющия от оправда́ний Твои́х, я́ко непра́ведно помышле́ние их. 119 Преступа́ющия непщева́х вся гре́шныя земли́, сего́ ра́ди возлюби́х свиде́ния Твоя́. 120 Пригвозди́ стра́ху Твоему́ пло́ти моя́, от суде́б бо Твои́х убоя́хся. 121 Сотвори́х суд и пра́вду, не преда́ждь мене́ оби́дящым мя. 122 Восприими́ раба́ Твоего́ во бла́го, да не оклевета́ют мене́ го́рдии. 123 О́чи мои́ исчезо́сте во спасе́ние Твое́, и в сло́во пра́вды Твоея́. 124 Сотвори́ с рабо́м Твои́м по ми́лости Твое́й, и оправда́нием Твои́м научи́ мя. 125 Раб Твой есмь аз: вразуми́ мя, и уве́м свиде́ния Твоя́. 126 Вре́мя сотвори́ти Го́сподеви: разори́ша зако́н Твой. 127 Сего́ ра́ди возлюби́х за́поведи Твоя́ па́че зла́та и топа́зия. 128 Сего́ ра́ди ко всем за́поведем Твои́м направля́хся, всяк путь непра́вды возненави́дех. 129 Ди́вна свиде́ния Твоя́, сего́ ра́ди испыта́ я́ душа́ моя́. 130 Явле́ние слове́с Твои́х просвеща́ет и вразумля́ет младе́нцы. 131 Уста́ моя́ отверзо́х, и привлеко́х дух, я́ко за́поведей Твои́х жела́х. <br><br> Слава: <br><br> 132 При́зри на мя и поми́луй мя, по суду́ лю́бящих и́мя Твое́. 133 Стопы́ моя́ напра́ви по словеси́ Твоему́, и да не облада́ет мно́ю вся́кое беззако́ние. 134 Изба́ви мя от клеветы́ челове́ческия, и сохраню́ за́поведи Твоя́. 135 Лице́ Твое́ просвети́ на раба́ Твоего́, и научи́ мя оправда́нием Твои́м. 136 Исхо́дища водна́я изведо́сте о́чи мои́, поне́же не сохрани́х зако́на Твоего́. 137 Пра́веден еси́, Го́споди, и пра́ви суди́ Твои́. 138 Запове́дал еси́ пра́вду свиде́ния Твоя́, и и́стину зело́. 139 Иста́яла мя есть ре́вность Твоя́, я́ко забы́ша словеса́ Твоя́ врази́ мои́. 140 Разжже́но сло́во Твое́ зело́, и раб Твой возлюби́ е́. 141 Юне́йший аз есмь и уничиже́н, оправда́ний Твои́х не забы́х. 142 Пра́вда Твоя́ пра́вда во век, и зако́н Твой и́стина. 143 Ско́рби и ну́жды обрето́ша мя, за́поведи Твоя́ поуче́ние мое́. 144 Пра́вда свиде́ния Твоя́ в век, вразуми́ мя, и жив бу́ду. 145 Воззва́х всем се́рдцем мои́м, услы́ши мя, Го́споди, оправда́ния Твоя́ взыщу́. 146 Воззва́х Ти, спаси́ мя, и сохраню́ свиде́ния Твоя́. 147 Предвари́х в безго́дии и воззва́х, на словеса́ Твоя́ упова́х. 148 Предвари́сте о́чи мои́ ко у́тру, поучи́тися словесе́м Твои́м. 149 Глас мой услы́ши, Го́споди, по ми́лости Твое́й: по судьбе́ Твое́й живи́ мя. 150 Прибли́жишася гоня́щии мя беззако́нием, от зако́на же Твоего́ удали́шася. 151 Близ еси́ Ты, Го́споди, и вси путие́ Твои́ и́стина. 152 Испе́рва позна́х от свиде́ний Твои́х, я́ко в век основа́л я́ еси́. 153 Виждь смире́ние мое́ и изми́ мя, я́ко зако́на Твоего́ не забы́х. 154 Суди́ суд мой и изба́ви мя, словесе́ ра́ди Твоего́ живи́ мя. 155 Дале́че от гре́шник спасе́ние, я́ко оправда́ний Твои́х не взыска́ша. 156 Щедро́ты Твоя́ мно́ги, Го́споди, по судьбе́ Твое́й живи́ мя. 157 Мно́зи изгоня́щии мя и стужа́ющии ми, от свиде́ний Твои́х не уклони́хся. 158 Ви́дех неразумева́ющия и иста́ях, я́ко слове́с Твои́х не сохрани́ша. 159 Виждь, я́ко за́поведи Твоя́ возлюби́х, Го́споди, по ми́лости Твое́й живи́ мя. 160 Нача́ло слове́с Твои́х и́стина, и во век вся судьбы́ пра́вды Твоея́. 161 Кня́зи погна́ша мя ту́не, и от слове́с Твои́х убоя́ся се́рдце мое́. 162 Возра́дуюся аз о словесе́х Твои́х, я́ко обрета́яй коры́сть мно́гу. 163 Непра́вду возненави́дех и омерзи́х, зако́н же Твой возлюби́х. 164 Седмери́цею днем хвали́х Тя о судьба́х пра́вды Твоея́. 165 Мир мног лю́бящым зако́н Твой, и несть им собла́зна. 166 Ча́ях спасе́ния Твоего́, Го́споди, и за́поведи Твоя́ возлюби́х. 167 Сохрани́ душа́ моя́ свиде́ния Твоя́ и возлюби́ я́ зело́. 168 Сохрани́х за́поведи Твоя́ и свиде́ния Твоя́, я́ко вси путие́ мои́ пред Тобо́ю, Го́споди. 169 Да прибли́жится моле́ние мое́ пред Тя, Го́споди, по словеси́ Твоему́ вразуми́ мя. 170 Да вни́дет проше́ние мое́ пред Тя, Го́споди, по словеси́ Твоему́ изба́ви мя. 171 Отры́гнут устне́ мои́ пе́ние, егда́ научи́ши мя оправда́нием Твои́м. 172 Провеща́ет язы́к мой словеса́ Твоя́, я́ко вся за́поведи Твоя́ пра́вда. 173 Да бу́дет рука́ Твоя́ е́же спасти́ мя, я́ко за́поведи Твоя́ изво́лих. 174 Возжела́х спасе́ние Твое́, Го́споди, и зако́н Твой поуче́ние мое́ есть. 175 Жива́ бу́дет душа́ моя́ и восхва́лит Тя, и судьбы́ Твоя́ помо́гут мне. 176 Заблуди́х, я́ко овча́ поги́бшее, взыщи́ раба́ Твоего́, я́ко за́поведей Твои́х не забы́х. <br><br> 
                                                          Слава: <br><br> По 17–й кафисме, Трисвятое по Отче наш: <br><br> Таже тропари, глас 2: Согреши́х к Тебе́, Спа́се, я́ко блу́дный сын: приими́ мя, О́тче, ка́ющагося, и поми́луй мя, Бо́же. <br><br> Слава: Зову́ к Тебе́, Христе́ Спа́се, мытаре́вым гла́сом: очи́сти мя я́коже о́наго и поми́луй мя, Бо́же. <br><br> И ныне: Богоро́дице, не пре́зри мя тре́бующа заступле́ния Твоего́: на Тя бо упова́ душа́ моя́, и поми́луй мя. <br><br> Го́споди, поми́луй (40) и молитва: <br><br> Влады́ко Го́споди Вседержи́телю и Тво́рче всех, щедро́т Оте́ц, и ми́лости Бог, от земли́ созда́вый челове́ка, и показа́вый eго́ по о́бразу Твоему́ и по подо́бию, да и тем просла́вится великоле́пое имя Твое́ на земли́, и исто́ргнена у́бо преступле́нием Твои́х за́поведей, па́ки на лу́чшее возсозда́вый eго́ во Христе́ Твое́м, и возведы́й на Небеса́: благодарю́ Тя, я́ко умно́жил еси́ на мне вели́чие Твое́, и не пре́дал мя еси́ враго́м мои́м в коне́ц, исто́ргнути мя и́щущым в про́пасть а́дову, ниже́ оста́вил мя еси́ поги́бнути со беззако́нии мои́ми. Ны́не у́бо, Многоми́лостиве и Любобла́же Го́споди, не хотя́й сме́рти гре́шнаго, но обраще́ния ожида́яй, и прие́мляй: и́же низве́рженныя исправля́яй, сокруше́нныя исцеля́яй, обрати́ и мене́ к покая́нию, и низве́рженнаго испра́ви, и сокруше́ннаго исцели́: помяни́ Твоя́ щедро́ты, и я́же от ве́ка Твою́ непостижи́мую бла́гость и моя́ безме́рная забу́ди беззако́ния, я́же де́лом и сло́вом, и мы́слию соверши́х: разреши́ ослепле́ние се́рдца моего́, и даждь ми сле́зы умиле́ния на очище́ние скве́рны мы́сли моея́. Услы́ши, Го́споди, вонми́, Человеколю́бче, очи́сти, Благоутро́бне, и от мучи́тельства во мне ца́рствувщих страсте́й окая́нную мою́ ду́шу свободи́. И не ктому́ да содержи́т мя грех, ниже́ да возмо́жет на мя бори́тель де́мон, ниже́ к своему́ хоте́нию да веде́т мя, но держа́вною Твое́ю руко́ю, eго́ влады́чества исхи́тивый мя, Ты ца́рствуй во мне, Благи́й и Человеколюби́вый Го́споди, и всего́ Твоего́ бы́ти, и жи́ти мне про́чее по Твое́й благоволи́ во́ли. И пода́ждь ми неизрече́нною бла́гостию се́рдца очище́ние, уст хране́ние, правоту́ дея́ний, мудрова́ние смире́нное, мир помысло́в, тишину́ душе́вных мои́х сил, ра́дость духо́вную, любо́вь и́стинную, долготерпе́ние, бла́гость, кро́тость, ве́ру нелицеме́рну, воздержа́ние обдержа́тельное, и всех мя благи́х плодо́в испо́лни, дарова́нием Свята́го Твоего́ Ду́ха. И не возведи́ мене́ в преполове́ние дний мои́х, ниже́ неиспра́влену и негото́ву ду́шу мою́ восхи́тиши, но соверши́ мя Твои́м соверше́нством, и та́ко мя настоя́щаго жити́я изведи́, я́ко да невозбра́нно проше́д нача́ла и вла́сти тьмы́, Твое́ю благода́тию узрю́ и аз непристу́пныя Твоея́ сла́вы добро́ту неизрече́нную, со все́ми святы́ми Твои́ми, в ни́хже освяти́ся, и просла́вися всечестно́е и великоле́пое и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь. <br><br> 
                                                         </div>
                                                           
  <div class="kathisma" id="kathisma-2">
                                                            <h2>Кафи́сма осмаяна́десять</h2> <br> Псалом 119 <br><br> <i>Песнь степе́ней</i> <br><br> 1 Ко Го́споду, внегда́ скорбе́ти ми, воззва́х, и услы́ша мя. 2 Го́споди, изба́ви ду́шу мою́ от усте́н непра́ведных и от язы́ка льсти́ва. 3 Что да́стся тебе́, или́ что приложи́тся тебе́ к язы́ку льсти́ву? 4 Стре́лы си́льнаго изощре́ны, со у́гльми пусты́нными. 5 Увы́ мне, я́ко прише́льствие мое́ продолжи́ся, всели́хся с селе́нии Кида́рскими. 6 Мно́го прише́льствова душа́ моя́, с ненави́дящими ми́ра бех ми́рен: 7 егда́ глаго́лах им, боря́ху мя ту́не. <br><br> Псалом 120 <br><br> Песнь степе́ней <br><br> 1 Возведо́х о́чи мои́ в го́ры, отню́дуже прии́дет по́мощь моя́. 2 По́мощь моя́ от Го́спода, сотво́ршаго не́бо и зе́млю. 3 Не даждь во смяте́ние ноги́ твоея́, ниже́ воздре́млет храня́й тя, 4 се не воздре́млет, ниже́ у́снет храня́й Изра́иля. 5 Госпо́дь сохрани́т тя, Госпо́дь покро́в твой на ру́ку десну́ю твою́. 6 Во дни со́лнце не ожже́т тебе́, ниже́ луна́ но́щию. 7 Госпо́дь сохрани́т тя от вся́каго зла, сохрани́т ду́шу твою́ Госпо́дь. 8 Госпо́дь сохрани́т вхожде́ние твое́ и исхожде́ние твое́, отны́не и до ве́ка. <br><br> Псалом 121 <br><br> Песнь степе́ней <br><br> 1 Возвесели́хся о ре́кших мне: в дом Госпо́день по́йдем. 2 Стоя́ще бя́ху но́ги на́ша во дво́рех твои́х, Иерусали́ме. 3 Иерусали́м зи́ждемый я́ко град, eму́же прича́стие eго́ вку́пе. 4 Та́мо бо взыдо́ша коле́на, коле́на Госпо́дня, свиде́ние Изра́илево, испове́датися и́мени Госпо́дню, 5 я́ко та́мо седо́ша престо́ли на суд, престо́ли в дому́ Дави́дове. 6 Вопроси́те же я́же о ми́ре Иерусали́ма: и оби́лие лю́бящым тя. 7 Бу́ди же мир в си́ле твое́й и оби́лие в столпостена́х твои́х. 8 Ра́ди бра́тий мои́х и бли́жних мои́х глаго́лах у́бо мир о тебе́. 9 До́му ра́ди Го́спода Бо́га на́шего взыска́х блага́я тебе́. <br><br> Псалом 122 <br><br> Песнь степе́ней <br><br> 1 К Тебе́ возведо́х о́чи мои́, живу́щему на Небеси́. 2 Се я́ко о́чи раб в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны. 3 Поми́луй нас, Го́споди, поми́луй нас, я́ко по мно́гу испо́лнихомся уничиже́ния, 4 наипа́че напо́лнися душа́ на́ша поноше́ния гобзу́ющих и уничиже́ния го́рдых. <br><br> Псалом 123 <br><br> Песнь степе́ней <br><br> 1 Я́ко а́ще не Госпо́дь бы был в нас, да рече́т у́бо Изра́иль, 2 я́ко а́ще не Госпо́дь бы был в нас, внегда́ воста́ти челове́ком на ны, у́бо живы́х поже́рли бы́ша нас, 3 внегда́ прогне́ватися я́рости их на ны, у́бо вода́ потопи́ла бы нас. 4 Пото́к пре́йде душа́ на́ша, 5 у́бо пре́йде душа́ на́ша во́ду непостоя́нную. 6 Благослове́н Госпо́дь, И́же не даде́ нас в лови́тву зубо́м их. 7 Душа́ на́ша, я́ко пти́ца изба́вися от се́ти ловя́щих: сеть сокруши́ся, и мы изба́влени бы́хом. 8 По́мощь на́ша во и́мя Го́спода, сотво́ршаго не́бо и зе́млю. <br><br> Слава: <br><br> Псалом 124 <br><br> Песнь степе́ней <br><br> 1 Наде́ющиися на Го́спода, я́ко гора́ Сио́н: не подви́жится в век живы́й во Иерусали́ме. 2 Го́ры о́крест eго́, и Госпо́дь о́крест люде́й Свои́х отны́не и до ве́ка. 3 Я́ко не оста́вит Госпо́дь жезла́ гре́шных на жре́бий пра́ведных, я́ко да не про́струт пра́веднии в беззако́ния рук свои́х. 4 Ублажи́, Го́споди, благи́я и пра́выя се́рдцем. 5 Уклоня́ющыяся же в развраще́ния отведе́т Госпо́дь с де́лающими беззако́ние. Мир на Изра́иля. <br><br> Псалом 125 <br><br> Песнь степе́ней <br><br> 1 Всегда́ возврати́ти Го́споду плен Сио́нь, бы́хом я́ко уте́шени. 2 Тогда́ испо́лнишася ра́дости уста́ на́ша и язы́к наш весе́лия, тогда́ реку́т во язы́цех: возвели́чил есть Госпо́дь сотвори́ти с ни́ми. 3 Возвели́чил есть Госпо́дь сотвори́ти с на́ми: бы́хом веселя́щеся. 4 Возврати́, Го́споди, плене́ние на́ше, я́ко пото́ки ю́гом. 5 Се́юшии слеза́ми, ра́достию по́жнут. 6 Ходя́щии хожда́ху и пла́кахуся, мета́юще се́мена своя́, гряду́ще же прии́дут ра́достию, взе́млюше рукоя́ти своя́. <br><br> Псалом 126 <br><br> Песнь степе́ней <br><br> 1 А́ще не Госпо́дь сози́ждет дом, всу́е труди́шася зи́ждущии. А́ще не Госпо́дь сохрани́т град, всу́е бде стреги́й. 2 Всу́е вам есть у́треневати, воста́нете по седе́нии, яду́щии хлеб боле́зни, егда́ даст возлю́бленным Свои́м сон. 3 Се достоя́ние Госпо́дне сы́нове, мзда плода́ чре́вняго. 4 Я́ко стре́лы в руце́ си́льнаго, та́ко сы́нове оттрясе́нных. 5 Блаже́н, и́же испо́лнит жела́ние свое́ от них. Не постыдя́тся, егда́ глаго́лют враго́м свои́м во врате́х. <br><br> Псалом 127 <br><br> Песнь степе́ней <br><br> 1 Блаже́ни вси боя́щиися Го́спода, ходя́щии в путе́х Eгó. 2 Труды́ плодо́в Твои́х сне́си: блаже́н еси́, и добро́ тебе́ бу́дет. 3 Жена́ твоя́, я́ко лоза́, плодови́та в страна́х до́му твоего́, 4 сы́нове твои́, я́ко новосажде́ния ма́сличная, о́крест трапе́зы твоея́. 5 Се та́ко благослови́тся челове́к боя́йся Го́спода. 6 Благослови́т тя Госпо́дь от Сио́на, 7 и у́зриши блага́я Иерусали́ма вся дни живо́та твоего́, и у́зриши сы́ны сыно́в твои́х. Мир на Изра́иля. <br><br> Псалом 128 <br><br> Песнь степе́ней <br><br> 1 Мно́жицею бра́шася со мно́ю от ю́ности моея́, да рече́т у́бо Изра́иль: 2 мно́жицею бра́шася со мно́ю от ю́ности моея́, и́бо не премого́ша мя. 3 На хребте́ мое́м де́лаша гре́шницы, продолжи́ша беззако́ние свое́. 4 Госпо́дь Пра́веден ссече́ вы́я гре́шников. 5 Да постыдя́тся и возвратя́тся вспять вси ненави́дящии Сио́на. 6 Да бу́дут, я́ко трава́ на здех, я́же пре́жде восторже́ния и́зсше, 7 е́юже не испо́лни руки́ своея́ жня́й, и не́дра своего́ рукоя́ти собира́яй, 8 и не ре́ша мимоходя́щии: благослове́ние Госпо́дне на вы, благослови́хом вы во и́мя Госпо́дне. <br><br> Слава: <br><br> Псалом 129 <br><br> Песнь степе́ней <br><br> 1 Из глубины́ воззва́х к Тебе́, Го́споди, Го́споди, услы́ши глас мой. 2 Да бу́дут у́ши Твои́ вне́млюще гла́су моле́ния моего́. 3 А́ще беззако́ния на́зриши, Го́споди, Го́споди, кто постои́т? Я́ко у Тебе́ очище́ние есть. 4 И́мене ра́ди Твоего́ потерпе́х Тя, Го́споди, потерпе́ душа́ моя́ в сло́во Твое́, упова́ душа́ моя́ на Го́спода. 5 От стра́жи у́тренния до но́щи, от стра́жи у́тренния да упова́ет Изра́иль на Го́спода. 6 Я́ко у Го́спода ми́лость, и мно́гое у Него́ избавле́ние, и Той изба́вит Изра́иля от всех беззако́ний eго́. <br><br> Псалом 130 <br><br> Песнь степе́ней <br><br> 1 Го́споди, не вознесе́ся се́рдце мое́, ниже́ вознесо́стеся о́чи мои́, ниже́ ходи́х в вели́ких, ниже́ в ди́вных па́че мене́. 2 А́ще не смиреному́дрствовах, но вознесо́х ду́шу мою́, я́ко отдое́ное на ма́терь свою́, та́ко возда́си на ду́шу мою́. 3 Да упова́ет Изра́иль на Го́спода, отны́не и до ве́ка. <br><br> Псалом 131 <br><br> Песнь степе́ней <br><br> 1 Помяни́, Го́споди, Дави́да и всю кро́тость eго́: 2 я́ко кля́тся Го́сподеви, обеща́ся Бо́гу Иа́ковлю: 3 а́ще вни́ду в селе́ние до́му моего́, или́ взы́ду на одр посте́ли моея́, 4 а́ще дам сон очи́ма мои́ма и ве́ждома мои́ма дрема́ние, и поко́й скраниа́ма мои́ма, 5 до́ндеже обря́щу ме́сто Го́сподеви, селе́ние Бо́гу Иа́ковлю. 6 Се слы́шахом я́ во Евфра́фе, обрето́хом я́ в поля́х дубра́вы. 7 Вни́дем в селе́ния Его́, поклони́мся на ме́сто, иде́же стоя́сте но́зе Его́. 8 Воскресни́, Го́споди, в поко́й Твой, Ты и киво́т святы́ни Твоея́. 9 Свяще́нницы Твои́ облеку́тся пра́вдою, и преподо́бнии Твои́ возра́дуются. 10 Дави́да ра́ди раба́ Твоего́ не отврати́ лице́ пома́заннаго Твоего́. 11 Кля́тся Госпо́дь Дави́ду и́стиною и не отве́ржется ея́: от плода́ чре́ва твоего́ посажду́ на престо́ле твое́м. 12 А́ще сохраня́т сы́нове твои́ заве́т Мой, и свиде́ния Моя́ сия́, и́мже научу́ я́, и сы́нове их до ве́ка ся́дут на престо́ле твое́м. 13 Я́ко избра́ Госпо́дь Сио́на, изво́ли и́ в жили́ще Себе́. 14 Сей поко́й Мой во век ве́ка, зде вселю́ся, я́ко изво́лих и́. 15 Лови́тву eго́ благословля́яй благословлю́, ни́щыя eго́ насы́щу хле́бы, 16 свяще́нники eго́ облеку́ во спасе́ние, и преподо́бнии eго́ ра́достию возра́дуются. 17 Та́мо возращу́ рог Дави́дови, угото́вах свети́льник пома́занному Моему́. 18 Враги́ eго́ облеку́ студо́м, на не́мже процвете́т святы́ня Моя́. <br><br> Псалом 132 <br><br> Песнь степе́ней <br><br> 1 Се что́ добро́, или́ что́ красно́? Но е́же жи́ти бра́тии вку́пе. 2 Я́ко ми́ро на главе́, сходя́щее на браду́, браду́ Ааро́ню, сходя́щее на оме́ты оде́жды eго́, 3 я́ко роса́ Аермо́нская сходя́щая на го́ры Сио́нския, я́ко та́мо запове́да Госпо́дь благослове́ние и живо́т до ве́ка. <br><br> Псалом 133 <br><br> Песнь степе́ней <br><br> 1 Се ны́не благослови́те Го́спода вси раби́ Госпо́дни, стоя́щии в хра́ме Госпо́дни, во дво́рех до́му Бо́га на́шего, 2 В но́щех воздежи́те ру́ки ва́ша во свята́я, и благослови́те Го́спода. 3 Благослови́т тя Госпо́дь от Сио́на, сотвори́вый не́бо и зе́млю. <br><br> 
                                                              Слава: <br><br> По 18–й кафисме, Трисвятое по Отче наш: <br><br> Таже тропари, глас 2: Пре́жде да́же не осу́диши мя, Го́споди мой, Го́споди, даждь ми обраще́ние, и исправле́ние мно́гих мои́х грехо́в, даждь ми умиле́ние духо́вное, я́ко да возопию́ к Тебе́: Благоутро́бне, Человеколю́бче Бо́же мой, спаси́ мя. <br><br> Слава: Несмы́сленным ското́м уподо́бивыйся аз, блу́дный, приложи́хся им: обраще́ние ми да́руй, Христе́, я́ко да прииму́ у Тебе́ ве́лию ми́лость. <br><br> И ныне: Не отврати́, Влады́чице, лица́ Твоего́ от мене́, моля́щагося Тебе́, но, я́ко Благоутро́бная Ма́ти Ще́драго Бо́га, потщи́ся пре́жде конца́ обраще́ние мне дарова́ти, я́ко да спа́сся Тобо́ю, воспою́ Тя, я́ко спасе́ние и упова́ние мое́, непосра́мленное, Госпоже́ моя́. <br><br> Го́споди, поми́луй (40) и молитва: <br><br> Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мя. Влады́ко Го́споди Иису́се Христе́, Сы́не Бо́га Жива́го, поми́луй мя, гре́шнаго, ни́щаго, обнаже́ннаго, лени́ваго, неради́ваго, прекосло́внаго, окая́ннаго, блудника́, прелюбоде́я, малаки́я, мужело́жника, скве́рнаго, блу́днаго, неблагода́рнаго, неми́лостиваго, жесто́каго, пия́ницу, сожже́ннаго со́вестию, безли́чнаго, бездерзнове́ннаго, безотве́тнаго, недосто́йнаго Твоего́ человеколю́бия, и досто́йна вся́каго муче́ния, и гее́нны, и му́ки. И не ра́ди мно́жества толи́ких мои́х согреше́ний мно́жеству подложи́ши, Изба́вителю, мук; но поми́луй мя, я́ко не́мощен есмь, и душе́ю, и пло́тию, и ра́зумом, и помышле́нием, и и́миже ве́си судьба́ми спаси́ мя, недосто́йнаго раба́ Твоего́, моли́твами Пречи́стыя Влады́чицы на́шея Богоро́дицы, и всех святы́х, от ве́ка Тебе́ благоуго́ждших: я́ко благослове́н еси́ во ве́ки веко́в, ами́нь. <br><br> 
                                                                </div>
                                                                
  <div class="kathisma" id="kathisma-3">
                                                                <h2>Кафи́сма девятаяна́десять</h2> <br> Псалом 134 <br><br> <i>Аллилу́иа</i> <br><br> 1 Хвали́те и́мя Госпо́дне, хвали́те, раби́ Го́спода, 2 стоя́щии во хра́ме Госпо́дни, во дво́рех до́му Бо́га на́шего. 3 Хвали́те Го́спода, я́ко Благ Госпо́дь, по́йте и́мени Его́, я́ко добро́: 4 я́ко Иа́кова избра́ Себе́ Госпо́дь, Изра́иля в достоя́ние Себе́. 5 Я́ко аз позна́х, я́ко Ве́лий Госпо́дь, и Госпо́дь наш над все́ми бо́ги. 6 Вся ели́ка восхоте́ Госпо́дь, сотвори́ на небеси́ и на земли́, в моря́х и во всех бе́зднах. 7 Возводя́ о́блаки от после́дних земли́, мо́лнии в дождь сотвори́, изводя́й ве́тры от сокро́вищ Свои́х. 8 И́же порази́ пе́рвенцы Еги́петския, от челове́ка до скота́. 9 Посла́ зна́мения и чудеса́ посреде́ Тебе́, Еги́пте, на фарао́на и на вся рабы́ eго́. 10 И́же порази́ язы́ки мно́ги и изби́ цари́ кре́пки: 11 Сио́на, царя́ Аморре́йска, и Ога, царя́ Васа́нска, и вся ца́рствия Ханаа́нска, 12 и даде́ зе́млю их достоя́ние, достоя́ние Изра́илю, лю́дем Свои́м. 13 Го́споди, и́мя Твое́ в век и па́мять Твоя́ в род и род: 14 я́ко суди́ти и́мать Госпо́дь лю́дем Свои́м, и о рабе́х Свои́х умо́лится. 15 И́доли язы́к, сребро́ и зла́то, дела́ рук челове́ческих. 16 Уста́ и́мут, и не возлаго́лют, о́чи и́мут, и не у́зрят, 17 у́ши и́мут, и не услы́шат, ниже́ бо есть дух во усте́х их. 18 Подо́бни им да бу́дут творя́щии я́, и вси наде́ющиися на ня. 19 До́ме Изра́илев, благослови́те Го́спода, до́ме Ааро́нь, благослови́те Го́спода, до́ме Леви́ин, благослови́те Го́спода. 20 Боя́щиися Го́спода, благослови́те Го́спода. 21 Благослове́н Госпо́дь от Сио́на, живы́й во Иерусали́ме. <br><br> Псалом 135 <br><br> Аллилу́иа <br><br> 1 Испове́дайтеся Го́сподеви, я́ко благ, я́ко в век ми́лость Его́. 2 Испове́дайтеся Бо́гу бого́в, я́ко в век ми́лость Его́. 3 Испове́дайтеся Го́сподеви господе́й, я́ко в век ми́лость Его́. 4 Сотво́ршему чудеса́ ве́лия еди́ному, я́ко в век ми́лость Его́. 5 Сотво́ршему небеса́ ра́зумом, я́ко в век ми́лость Его́. 6 Утверди́вшему зе́млю на вода́х, я́ко в век ми́лость Его́. 7 Сотво́ршему свети́ла ве́лия еди́ному, я́ко в век ми́лость Его́. 8 Со́лнце во о́бласть дне, я́ко в век ми́лость Его́. 9 Луну́ и зве́зды во о́бласть но́щи, я́ко в век ми́лость Его́. 10 Порази́вшему Еги́пта с пе́рвенцы eго́, я́ко в век ми́лость Его́, 11 и изве́дшему Изра́иля от среды́ их, я́ко в век ми́лость Его́. 12 Руко́ю кре́пкою и мы́шцею высо́кою, я́ко в век ми́лость Его́. 13 Разде́льшему Чермно́е мо́ре в разделе́ния, я́ко в век ми́лость Его́. 14 И прове́дшему Изра́иля посреде́ eго́, я́ко в век ми́лость Его́. 15 И истря́сшему фарао́на и си́лу eго́ в мо́ре Чермно́е, я́ко в век ми́лость Его́. 16 Прове́дшему лю́ди Своя́ в пусты́ни, я́ко в век ми́лость Его́. 17 Порази́вшему цари́ ве́лия, я́ко в век ми́лость Его́, 18 и уби́вшему цари́ кре́пкия, я́ко в век ми́лость Его́: 19 Сио́на, царя́ Аморре́йска, я́ко в век ми́лость Его́, 20 и Ога, царя́ Васа́нска, я́ко в век ми́лость Его́. 21 И да́вшему зе́млю их достоя́ние, я́ко в век ми́лость Его́. 22 Достоя́ние Изра́илю, рабу́ Своему́, я́ко в век ми́лость Его́. 23 Я́ко во смире́нии на́шем помяну́ ны Госпо́дь, я́ко в век ми́лость Его́. 24 И изба́вил ны есть от враго́в на́ших, я́ко в век ми́лость Его́. 25 Дая́й пи́щу вся́кой пло́ти, я́ко в век ми́лость Его́. 26 Испове́дайтеся Бо́гу Небе́сному, я́ко в век ми́лость Его́. <br><br> Псалом 136 <br><br> Дави́ду Иереми́ем <br><br> 1 На река́х Вавило́нских, та́мо седо́хом и пла́кахом, внегда́ помяну́ти нам Сио́на. 2 На ве́рбиих посреде́ eго́ обе́сихом орга́ны на́ша. 3 Я́ко та́мо вопроси́ша ны пле́ншии нас о словесе́х пе́сней и ве́дшии нас о пе́нии: воспо́йте нам от пе́сней Сио́нских. 4 Ка́ко воспое́м песнь Госпо́дню на земли́ чужде́й? 5 А́ще забу́ду тебе́, Иерусали́ме, забве́на бу́ди десни́ца моя́. 6 Прильпни́ язы́к мой горта́ни моему́, а́ще не помяну́ тебе́, а́ще не предложу́ Иерусали́ма, я́ко в нача́ле весе́лия моего́. 7 Помяни́, Го́споди, сы́ны Едо́мския, в день Иерусали́мль глаго́лющыя: истоща́йте, истоща́йте до основа́ний eго́. 8 Дщи Вавило́ня окая́нная, блаже́н и́же возда́ст тебе́ воздая́ние твое́, е́же воздала́ еси́ нам. 9 Блаже́н и́же име́т и разбие́т младе́нцы твоя́ о ка́мень. <br><br> Слава: <br><br> Псалом 137 <br><br> Псало́м Дави́ду, Агге́а и Заха́рии <br><br> 1 Испове́мся Тебе́, Го́споди, всем се́рдцем мои́м, и пред А́нгелы воспою́ Тебе́, я́ко услы́шал еси́ вся глаго́лы уст мои́х. 2 Поклоню́ся ко хра́му свято́му Твоему́ и испове́мся и́мени Твоему́ о ми́лости Твое́й и и́стине Твое́й, я́ко возвели́чил еси́ над всем и́мя Твое́ свято́е. 3 Во́ньже а́ще день призову́ Тя, ско́ро услы́ши мя: умно́жиши мя в души́ мое́й си́лою Твое́ю. 4 Да испове́дятся Тебе́, Го́споди, вси ца́рие зе́мстии, я́ко услы́шаша вся глаго́лы уст Твои́х, 5 и да воспою́т в путе́х Госпо́дних, я́ко ве́лия сла́ва Госпо́дня, 6 я́ко Высо́к Госпо́дь, и смире́нныя призира́ет, и высо́кая издале́ча весть. 7 А́ще пойду́ посреде́ ско́рби, живи́ши мя, на гнев враг мои́х просте́рл еси́ руку́ Твою́, и спасе́ мя десни́ца Твоя́. 8 Госпо́дь возда́ст за мя. Го́споди, ми́лость Твоя́ во век, дел руку́ Твое́ю не пре́зри. <br><br> Псалом 138 <br><br> В коне́ц Дави́ду, псало́м Заха́риин в разсе́янии <br><br> 1 Го́споди, искуси́л мя еси́ и позна́л мя еси́. Ты позна́л еси́ седа́ние мое́ и воста́ние мое́. 2 Ты разуме́л еси́ помышле́ния моя́ издале́ча: 3 стезю́ мою́ и у́же мое́ Ты еси́ изсле́довал, и вся пути́ моя́ прови́дел еси́. 4 Я́ко несть льсти в язы́це мое́м: се, Го́споди, Ты позна́л еси́. 5 Вся после́дняя и дре́вняя: Ты созда́л еси́ мя, и положи́л еси́ на мне ру́ку Твою́. 6 Удиви́ся ра́зум Твой от мене́, утверди́ся, не возмогу́ к нему́. 7 Ка́мо пойду́ от Ду́ха Твоего́? И от лица́ Твоего́ ка́мо бежу́? 8 А́ще взы́ду на не́бо – Ты та́мо еси́, а́ще сни́ду во ад – та́мо еси́. 9 А́ще возму́ криле́ мои́ ра́но и вселю́ся в после́дних мо́ря – 10 и та́мо бо рука́ Твоя́ наста́вит мя и удержи́т мя десни́ца Твоя́. 11 И рех: еда́ тма попере́т мя, и нощь просвеще́ние в сла́дости мое́й? 12 Я́ко тма не помрачи́тся от Тебе́, и нощь, я́ко день, просвети́тся, я́ко тма ея́, та́ко и свет ея́. 13 Я́ко Ты созда́л еси́ утро́бы моя́, восприя́л мя еси́ из чре́ва ма́тере моея́. 14 Испове́мся Тебе́, я́ко стра́шно удиви́лся еси́: чу́дна дела́ Твоя́, и душа́ моя́ зна́ет зело́. 15 Не утаи́ся кость моя́ от Тебе́, ю́же сотвори́л еси́ в та́йне, и соста́в мой в преиспо́дних земли́. 16 Несоде́ланное мое́ ви́десте о́чи Твои́, и в кни́зе Твое́й вси напи́шутся, во днех сози́ждутся и никто́же в них. 17 Мне же зело́ че́стни бы́ша дру́зи Твои́, Бо́же, зело́ утверди́шася влады́чествия их. 18 Изочту́ их, и па́че песка́ умно́жатся; воста́х, и еще́ есмь с Тобо́ю. 19 А́ще избие́ши гре́шники, Бо́же, му́жие крове́й, уклони́теся от мене́. 20 Я́ко ревни́ви есте́ в помышле́ниих, прии́мут в суету́ гра́ды Твоя́. 21 Не ненави́дящыя ли Тя, Го́споди, возненави́дех, и о вразе́х Твои́х иста́ях? 22 Соверше́нною не́навистию возненави́дех я́, во враги́ бы́ша ми. 23 Искуси́ мя, Бо́же, и уве́ждь се́рдце мое́, истяжи́ мя и разуме́й стези́ моя́, 24 и виждь, а́ще путь беззако́ния во мне, и наста́ви мя на путь ве́чен. <br><br> Псалом 139 <br><br> В коне́ц, псало́м Дави́ду <br><br> 1 Изми́ мя, Го́споди, от челове́ка лука́ва, от му́жа непра́ведна изба́ви мя, 2 и́же помы́слиша непра́вду в се́рдце, весь день ополча́ху бра́ни, 3 изостри́ша язы́к свой, я́ко змии́н, яд а́спидов под устна́ми их. 4 Сохрани́ мя, Го́споди, из руки́ гре́шничи, от челове́к непра́ведных изми́ мя, и́же помы́слиша запя́ти стопы́ моя́. 5 Скры́ша го́рдии сеть мне, и у́жы препя́ша сеть нога́ма мои́ма. 6 При стези́ собла́зны положи́ша ми. 7 Рех Го́сподеви: Бог мой еси́ Ты, внуши́, Го́споди, глас моле́ния моего́. 8 Го́споди, Го́споди, си́ло спасе́ния моего́, осени́л еси́ над главо́ю мое́ю в день бра́ни. 9 Не преда́ждь мене́, Го́споди, от жела́ния моего́ гре́шнику: помы́слиша на мя, не оста́ви мене́, да не когда́ вознесу́тся. 10 Глава́ окруже́ния их, труд усте́н их покры́ет я́. 11 Паду́т на них у́глия о́гненная, низложи́ши я́ в страсте́х, и не постоя́т. 12 Муж язы́чен не испра́вится на земли́: му́жа непра́ведна зла́я уловя́т во истле́ние. 13 Позна́х, я́ко сотвори́т Госпо́дь суд ни́щым и месть убо́гим. 14 Оба́че пра́веднии испове́дятся и́мени Твоему́, и вселя́тся пра́вии с лице́м Твои́м. <br><br> Слава: <br><br> Псалом 140 <br><br> Псало́м Дави́ду <br><br> 1 Го́споди, воззва́х к Тебе́, услы́ши мя: вонми́ гла́су моле́ния моего́, внегда́ воззва́ти ми к Тебе́. 2 Да испра́вится моли́тва моя́, я́ко кади́ло пред Тобо́ю, воздея́ние руку́ мое́ю – же́ртва вече́рняя. 3 Положи́, Го́споди, хране́ние усто́м мои́м, и дверь огражде́ния о устна́х мои́х. 4 Не уклони́ се́рдце мое́ в словеса́ лука́вствия, непщева́ти вины́ о гресе́х, с челове́ки де́лающими беззако́ние, и не сочту́ся со избра́нными их. 5 Нака́жет мя пра́ведник ми́лостию и обличи́т мя, еле́й же гре́шнаго да не нама́стит главы́ моея́, я́ко еще́ и моли́тва моя́ во благоволе́ниих их. 6 Поже́рты бы́ша при ка́мени судии́ их: услы́шатся глаго́ли мои́, я́ко возмого́ша. 7 Я́ко то́лща земли́ просе́деся на земли́, расточи́шася ко́сти их при а́де. 8 Я́ко к Тебе́, Го́споди, Го́споди, о́чи мои́: на Тя упова́х, не отыми́ ду́шу мою́. 9 Сохрани́ мя от се́ти, ю́же соста́виша ми, и от собла́зн де́лающих беззако́ние. 10 Паду́т во мре́жу свою́ гре́шницы: еди́н есмь аз, до́ндеже прейду́. <br><br> Псалом 141 <br><br> 1 Ра́зума Дави́ду, внегда́ бы́ти ему́ в ве́ртпе моля́щемуся <br><br> 2 Гла́сом мои́м ко Го́споду воззва́х, гла́сом мои́м ко Го́споду помоли́хся. 3 Пролию́ пред Ним моле́ние мое́, печа́ль мою́ пред Ним возвещу́. 4 Внегда́ исчеза́ти от мене́ ду́ху моему́: и Ты позна́л еси́ стези́ моя́: на пути́ сем, по нему́же хожда́х, скры́ша сеть мне. 5 Смотря́х одесну́ю и возгля́дах, и не бе зна́яй мене́: поги́бе бе́гство от мене́, и несть взыска́яй ду́шу мою́. 6 Воззва́х к Тебе́, Го́споди, рех: Ты еси́ упова́ние мое́, часть моя́ еси́ на земли́ живы́х. 7 Вонми́ моле́нию моему́, я́ко смири́хся зело́, изба́ви мя от гоня́щих мя, я́ко укрепи́шася па́че мене́. 8 Изведи́ из темни́цы ду́шу мою́, испове́датися и́мени Твоему́. Мене́ ждут пра́ведницы, до́ндеже возда́си мне. <br><br> Псалом 142 <br><br> Псало́м Дави́ду, егда́ гоня́ше его́ Авессало́м, сын его́ <br><br> 1 Го́споди, услы́ши моли́тву мою́, внуши́ моле́ние мое́ во и́стине Твое́й, услы́ши мя в пра́вде Твое́й 2 и не вни́ди в суд с рабо́м Твои́м, я́ко не оправди́тся пред Тобо́ю всяк живы́й. 3 Я́ко погна́ враг ду́шу мою́, смири́л есть в зе́млю живо́т мой, посади́л мя есть в те́мных, я́ко ме́ртвыя ве́ка. 4 И уны́ во мне дух мой, во мне смяте́ся се́рдце мое́. 5 Помяну́х дни дре́вния, поучи́хся во всех де́лех Твои́х, в творе́ниих руку́ Твое́ю поуча́хся. 6 Возде́х к Тебе́ ру́це мои́, душа́ моя́, я́ко земля́ безво́дная Тебе́. 7 Ско́ро услы́ши мя, Го́споди, исчезе́ дух мой, не отврати́ лица́ Твоего́ от мене́, и уподо́блюся низходя́щым в ров. 8 Слы́шану сотвори́ мне зау́тра ми́лость Твою́, я́ко на Тя упова́х. Скажи́ мне, Го́споди, путь во́ньже пойду́, я́ко к Тебе́ взях ду́шу мою́. 9 Изми́ мя от враг мои́х, Го́споди, к Тебе́ прибего́х. 10 Научи́ мя твори́ти во́лю Твою́, я́ко Ты еси́ Бог мой. Дух Твой Благи́й наста́вит мя на зе́млю пра́ву. 11 И́мене Твоего́ ра́ди, Го́споди, живи́ши мя, пра́вдою Твое́ю изведе́ши от печа́ли ду́шу мою́. 12 И ми́лостию Твое́ю потреби́ши враги́ моя́ и погуби́ши вся стужа́ющыя души́ мое́й, я́ко аз раб Твой есмь. <br><br> 
                                                                  Слава: <br><br> По 19–й кафисме, Трисвятое по Отче наш: <br><br> Таже тропари, глас 7: Благодаря́, сла́влю Тя, Бо́же мой, я́ко всем дал ecи гре́шником покая́ние. Спа́се, не посрами́ мене́, егда́ прии́деши суди́ти ми́ру всему́, сра́мная дела́ сотво́ршаго. <br><br> Слава: Безме́рная Тебе́ прегреши́в и безме́рных муче́ний ожида́ю, Бо́же мой, уще́дрив, спаси́ мя. <br><br> И ныне: Ко мно́жеству ми́лости Твоея́ ны́не прибега́ю: разреши́ вери́ги, Богоро́дице, согреше́ний мои́х. <br><br> Го́споди, поми́луй (40) и молитва: <br><br> Влады́ко Христе́ Бо́же, И́же Страстьми́ Твои́ми стра́сти моя́ исцели́вый и я́звами Твои́ми я́звы моя́ уврачева́вый, да́руй мне, мно́го Тебе́ прегреши́вшему, сле́зы умиле́ния, сраствори́ моему́ те́лу от обоня́ния животворя́щаго Те́ла Твоего́, и наслади́ ду́шу мою́ Твое́ю Честно́ю Кро́вию от го́рести, е́юже мя сопроти́вник напои́. Возвы́си мой ум к Тебе́, до́лу привле́кшийся, и возведи́ от про́пасти поги́бели, я́ко не и́мам покая́ния, не и́мам умиле́ния, не и́мам слезы́ уте́шительныя, возводя́щия ча́да ко своему́ насле́дию. Омрачи́хся умо́м в жите́йских страсте́х, не могу́ воззре́ти к Тебе́ в боле́зни, не могу́ согре́тися слеза́ми, я́же к Тебе́ любве́, но, Влады́ко Го́споди, Иису́се Христе́, Сокро́вище Благи́х, да́руй мне покая́ние всеце́лое, и се́рдце люботру́дное во взыска́ние Твое́, да́руй мне благода́ть Твою́, и обнови́ во мне зра́ки Твоего́ о́браза. Оста́вих Тя, не оста́ви мене́, изы́ди на взыска́ние мое́, возведи́ к па́жити Твое́й, и сопричти́ мя овца́м избра́ннаго Твоего́ ста́да, воспита́й мя с ни́ми от зла́ка Боже́ственных Твои́х та́инств, моли́твами Пречи́стыя Твоея́ Ма́тере и всех святы́х Твои́х, ами́нь. <br><br> 
                                                                    </div>
                                                                    
  <div class="kathisma" id="kathisma-4">
                                                                    <h2>Кафи́сма двадеся́тая</h2> <br> Псалом 143 <br><br> <i>Псало́м Дави́ду, к Голиа́фу</i> <br><br> 1 Благослове́н Госпо́дь Бог мой, науча́яй ру́це мои́ на ополче́ние, пе́рсты моя́ на брань. 2 Ми́лость моя́ и прибе́жище мое́, Засту́пник мой и Изба́витель мой, Защи́титель мой, и на Него́ упова́х: повину́яй лю́ди моя́ под мя. 3 Го́споди, что есть челове́к, я́ко позна́лся еси́ eму́? Или́ сын челове́чь, я́ко вменя́еши eгó? 4 Челове́к суете́ уподо́бися: дни́е eго́ я́ко сень прехо́дят. 5 Го́споди, приклони́ небеса́, и сни́ди, косни́ся гора́м, и воздымя́тся. 6 Блесни́ мо́лнию, и разжене́ши я́, посли́ стре́лы Твоя́, и смяте́ши я́. 7 Посли́ ру́ку Твою́ с высоты́, изми́ мя и изба́ви мя от вод мно́гих, из руки́ сыно́в чужди́х, 8 и́хже уста́ глаго́лаша суету́, и десни́ца их – десни́ца непра́вды. 9 Бо́же, песнь но́ву воспою́ Тебе́, во псалти́ри десятостру́ннем пою́ Тебе́, 10 даю́щему спасе́ние царе́м, избавля́юшему Дави́да, раба́ Своего́, от меча́ лю́та. 11 Изба́ви мя, и изми́ мя из ру́ки сыно́в чужди́х, и́хже уста́ глаго́лаша суету́, и десни́ца их – десни́ца непра́вды. 12 И́хже сы́нове их я́ко новосажде́ния водруже́нная в ю́ности свое́й. Дще́ри их удо́брены, преукра́шены, я́ко подо́бие хра́ма. 13 Храни́лища их испо́лнена, отрыга́ющая от сего́ в сие́, о́вцы их многопло́дны, мно́жащыяся во исхо́дищах свои́х, воло́ве их то́лсти. 14 Несть паде́ния опло́ту, ниже́ прохо́да, ниже́ во́пля в сто́гнах их. 15 Ублажи́ша лю́ди, и́мже сия́ суть. Блаже́ни лю́дие, и́мже Госпо́дь Бог их. <br><br> Псалом 144 <br><br> Хвала́ Дави́ду <br><br> 1 Вознесу́ Тя, Бо́же мой, Царю́ мой, и благословлю́ и́мя Твое́ в век и в век ве́ка. 2 На всяк день благословлю́ Тя и восхвалю́ и́мя Твое́ в век и в век ве́ка. 3 Ве́лий Госпо́дь и хва́лен зело́, и вели́чию Его́ несть конца́. 4 Род и род восхва́лят дела́ Твоя́ и си́лу Твою́ возвестя́т. 5 Великоле́пие сла́вы святы́ни Твоея́ возглаго́лют и чудеса́ Твоя́ пове́дят. 6 И си́лу стра́шных Твои́х реку́т и вели́чие Твое́ пове́дят. 7 Па́мять мно́жества бла́гости Твоея́ отры́гнут и пра́вдою Твое́ю возра́дуются. 8 Щедр и Ми́лостив Госпо́дь, Долготерпели́в и Многоми́лостив. 9 Благ Госпо́дь вся́ческим, и щедро́ты Его́ на всех де́лех Его́. 10 Да испове́дятся Тебе́, Го́споди, вся дела́ Твоя́, и преподо́бнии Твои́ да благословя́т Тя. 11 Сла́ву Ца́рствия Твоего́ реку́т, и сил́у Твою́ возглаго́лют, 12 сказа́ти сыново́м челове́ческим си́лу Твою́, и сла́ву великоле́пия Ца́рствия Твоего́. 13 Ца́рство Твое́, Ца́рство всех веко́в, и влады́чество Твое́ во вся́ком ро́де и ро́де. Ве́рен Госпо́дь во всех словесе́х Свои́х и Преподо́бен во всех де́лех Свои́х. 14 Утвержда́ет Госпо́дь вся низпа́дающыя и возставля́ет вся низве́рженныя. 15 О́чи всех на Тя упова́ют, и Ты дае́ши им пи́щу во благовре́мении. 16 Отверза́еши Ты ру́ку Твою́ и исполня́еши вся́кое живо́тно благоволе́ния. 17 Пра́веден Госпо́дь во всех путе́х Свои́х и Преподо́бен во всех де́лех Свои́х. 18 Близ Госпо́дь всем призыва́ющым Его́, всем призыва́ющым Его́ во и́стине. 19 Во́лю боя́щихся Его́ сотвори́т и моли́тву их услы́шит и спасе́т я́. 20 Храни́т Госпо́дь вся лю́бящыя Его́ и вся гре́шники потреби́т. 21 Хвалу́ Госпо́дню возглаго́лют уста́ моя́, и да благослови́т вся́ка плоть и́мя свято́е Его́ в век и в век ве́ка. <br><br> Слава: <br><br> Псалом 145 <br><br> Аллилу́иа, Агге́а и Заха́рии <br><br> 1 Хвали́, душе́ моя́, Го́спода. 2 Восхвалю́ Го́спода в животе́ мое́м, пою́ Бо́гу моему́, до́ндеже есмь. 3 Не наде́йтеся на кня́зи, на сы́ны челове́ческия, в ни́хже несть спасе́ния. 4 Изы́дет дух eго́ и возврати́тся в зе́млю свою́. В той день поги́бнут вся помышле́ния eго́. 5 Блаже́н, eму́же Бог Иа́ковль Помо́щник его́, упова́ние eго́ на Го́спода Бо́га своего́, 6 сотво́ршаго не́бо и зе́млю, мо́ре и вся, я́же в них, храня́щаго и́стину в век, 7 творя́щаго суд оби́димым, даю́щаго пи́щу а́лчушым. Госпо́дь реши́т окова́нныя. 8 Госпо́дь умудря́ет слепцы́. Госпо́дь возво́дит низве́рженныя. Госпо́дь лю́бит пра́ведники. 9 Госпо́дь храни́т прише́льцы, си́ра и вдову́ прии́мет и путь гре́шных погуби́т. 10 Воцари́тся Госпо́дь во век, Бог твой, Сио́не, в род и род. <br><br> Псалом 146 <br><br> Аллилу́иа <br><br> 1 Хвали́те Го́спода, я́ко благ псало́м. Бо́гови на́шему да услади́тся хвале́ние. 2 Зи́ждай Иерусали́ма Госпо́дь, разсе́яния Изра́илева собере́т. 3 Исцеля́яй сокруше́нныя се́рдцем и обязу́яй сокруше́ния их. 4 Исчита́яй мно́жество звезд и всем им имена́ нарица́яй. 5 Ве́лий Госпо́дь наш, и ве́лия кре́пость Его́, и ра́зума Его́ несть числа́, 6 Прие́мляй кро́ткия Госпо́дь, смиря́яй же гре́шники до земли́. 7 Начни́те Го́сподеви во испове́дании, по́йте Бо́гови на́шему в гу́слех. 8 Одева́ющему не́бо о́блаки, уготовля́ющему земли́ дождь, прозяба́ющему на гора́х траву́ и злак на слу́жбу челове́ком, 9 даю́щему ското́м пи́щу их, и птенце́м вра́новым призыва́ющым Его́. 10 Не в си́ле ко́нстей восхо́щет, ниже́ в лы́стех му́жеских благоволи́т. 11 Благоволи́т Госпо́дь в боя́щихся Его́ и во упова́ющих на ми́лость Его́. <br><br> Псалом 147 <br><br> Аллилу́иа, Агге́а и Заха́рии <br><br> 1 Похвали́, Иерусали́ме, Го́спода, хвали́ Бо́га Твоего́, Сио́не, 2 я́ко укрепи́ вереи́ врат Твои́х, благослови́ сы́ны твоя́ в тебе́. 3 Полага́яй преде́лы Твоя́ мир, и ту́ка пшени́чна насыща́яй тя. 4 Посыла́яй сло́во Свое́ земли́, до ско́рости тече́т сло́во Его́, 5 даю́щаго снег Свой, я́ко во́лну, мглу, я́ко пе́пел, посыпа́ющаго, 6 мета́ющаго го́лоть Свой, я́ко хле́бы. Проти́ву лица́ мра́за Его́ кто постои́т? 7 По́слет сло́во Свое́, и иста́ет я́, дхнет дух Его́, и потеку́т во́ды. 8 Возвеща́яй сло́во Свое́ Иа́кову, оправда́ния и судьбы́ Своя́ Изра́илеви. 9 Не сотвори́ та́ко вся́кому язы́ку, и судьбы́ Своя́ не яви́ им. <br><br> Слава: <br><br> Псалом 148 <br><br> Аллилу́иа, Агге́а и Заха́рии <br><br> 1 Хвали́те Го́спода с небе́с, хвали́те Его́ в вы́шних. 2 Хвали́те Его́, вси А́нгели Его́, хвали́те Его́, вся си́лы Его́. 3 Хвали́те Его́, со́лнце и луна́, хвали́те Его́, вся зве́зды и свет. 4 Хвали́те Его́ Небеса́ небе́с и вода́, я́же превы́ше небе́с. 5 Да восхва́лят и́мя Госпо́дне: я́ко Той рече́, и бы́ша, Той повеле́, и созда́шася. 6 Поста́ви я́ в век и в век ве́ка, повеле́ние положи́, и не ми́мо и́дет. 7 Хвали́те Го́спода от земли́, зми́еве и вся бе́здны: 8 огнь, град, снег, го́лоть, дух бу́рен, творя́щая сло́во Его́, 9 го́ры и вси хо́лми, древа́ плодоно́сна и вси ке́дри, 10 зве́рие и вси ско́ти, га́ди и пти́цы перна́ты. 11 Ца́рие зе́мстии и вси лю́дие, кня́зи и вси судии́ зе́мстии, 12 ю́ноши и де́вы, ста́рцы с ю́нотами 13 да восхва́лят и́мя Госпо́дне, я́ко вознесе́ся и́мя Того́ Еди́наго, испове́дание Его́ на земли́ и на небеси́. 14 И вознесе́т рог люде́й Свои́х, песнь всем преподо́бным Его́, сыново́м Изра́илевым, лю́дем, приближа́ющымся Ему́. <br><br> Псалом 149 <br><br> Аллилу́иа <br><br> 1 Воспо́йте Го́сподеви песнь но́ву, хвале́ние Его́ в це́ркви преподо́бных. 2 Да возвесели́тся Изра́иль о Сотво́ршем eго́, и сы́нове Сио́ни возра́дуются о Царе́ свое́м. 3 Да восхва́лят и́мя Его́ в ли́це, в тимпа́не и псалти́ри да пою́т Ему́. 4 Я́ко благоволи́т Госпо́дь в лю́дех Свои́х, и вознесе́т кро́ткия во спасе́ние. 5 Восхва́лятся преподо́бнии во сла́ве и возра́дуются на ло́жах свои́х. 6 Возноше́ния Бо́жия в горта́ни их, и мечи́ обою́ду остры́ в рука́х их: 7 сотвори́ти отмще́ние во язы́цех, обличе́ния в лю́дех, 8 связа́ти цари́ их пу́ты, и сла́вныя их ручны́ми око́вы желе́зными, 9 сотвори́ти в них суд напи́сан. Сла́ва сия́ бу́дет всем преподо́бным Его́. <br><br> Псалом 150 <br><br> Аллилу́иа <br><br> 1 Хвали́те Бо́га во святы́х Его́, хвали́те Его́ во утверже́нии си́лы Его́. 2 Хвали́те Его́ на си́лах Его́, хвали́те Его́ по мно́жеству вели́чествия Его́. 3 Хвали́те Его́ во гла́се тру́бнем, хвали́те Его́ во псалти́ри и гу́слех. 4 Хвали́те Его́ в тимпа́не и ли́це, хвали́те Его́ во стру́нах и орга́не. 5 Хвали́те Его́ в кимва́лех доброгла́сных, хвали́те Его́ в кимва́лех восклица́ния. 6 Вся́кое дыха́ние да хва́лит Го́спода. <br><br> Слава, и ныне: Аллилу́иа. <br><br> Псалом 151 <br><br> Сей псало́м осо́бь пи́сан, Дави́дов, и вне числа́ 150 псалмо́в, внегда́ единобо́рствоваше на Голиа́фа <br><br> Мал бех в бра́тии мое́й и ю́нший в дому́ отца́ моего́, пасо́х о́вцы отца́ моего́. Ру́це мои́ сотвори́сте орга́н, и пе́рсты мои́ соста́виша псалти́рь. И кто возвести́т Го́сподеви моему́? Сам Госпо́дь, Сам услы́шит. Сам посла́ А́нгела Своего́, и взят мя от ове́ц отца́ моего́, и пома́за мя еле́ем пома́зания своего́. Бра́тия моя́ добри́ и вели́цы, и не благоволи́ в них Госпо́дь. Изыдо́х в сре́тение иноплеме́ннику, и прокля́т мя идо́лы свои́ми. Аз же, исто́ргнув меч от него́, обезгла́вих eго́, и отъя́х поноше́ние от сыно́в Изра́илевых. <br><br> По 20–й кафисме, Трисвятое по Отче наш: <br><br> Tажe тропари, глас 8: Исполне́ние всех благи́х Ты еси́, Христе́ мой, испо́лни ра́дости и весе́лия ду́шу мою́, и спаси́ мя, я́ко Еди́н Многоми́лостив. <br><br> Слава: А́ще и согреши́х, Христе́ Спа́се мой, пред Тобо́ю, ино́го Бо́га ра́зве Тебе́ не вем, дерза́ю же на Твое́ благоутро́бие, обраща́ющагося приими́ мя, Благоутро́бне О́тче и Сы́не единоро́дне и Ду́ше Святы́й, я́ко блу́днаго сы́на, и спаси́ мя. <br><br> И ныне: Ино́го прибе́жища и те́плого предста́тельства, ра́зве Тебе́, не вем, я́ко дерзнове́ние иму́щи ко и́же из Тебе́ рожде́нному, Влады́чице, помози́ и спаси́ мя, раба́ Твоего́. <br><br> Го́споди, поми́луй (40) и молитва: <br><br> Го́споди Иису́се Христе́ Бо́же мой, поми́луй мя, гре́шнаго, и прости́ ми, недосто́йному рабу́ Твоему́, ели́ка Ти согреши́х чрез все живота́ моего́ вре́мя, и да́же до днесь, и а́ще что я́ко челове́к согреши́х, во́льная моя́ прегреше́ния и нево́льная, де́лом и сло́вом, я́же умо́м и мы́слию, я́же от совосхище́ния и невнима́ния, и мно́гия моея́ ле́ности и небреже́ния. А́ще же и́менем Твои́м кля́хся, а́ще же лжекля́хся, или́ ху́лих мы́слию, или́ кого́ укори́х, или́ оклевета́х, или́ опеча́лих, или́ в не́чесом прогне́вах, или́ окрадо́х, или́ блу́дствовах, или́ солга́х, или́ та́йно ядо́х, или́ друг дости́же ко мне, и презре́х eго́, или́ бра́та оскорби́х и преогорчи́х, или́ стоя́щу ми на моли́тве и псалмопе́нии, ум мой лука́вый на лука́вая обхожда́ше, или́ па́че ле́паго наслади́хся, или́ безу́мно сме́яхся, или́ кощу́нно глаго́лах, или́ тщесла́вихся, или́ горди́хся, или́ добро́ту су́етную ви́дех и от нея́ прельсти́хся, или́ неле́пая мне поглуми́хся. А́ще в чесо́м о моли́тве мое́й неради́х, или́ за́поведей духо́внаго моего́ отца́ не сохрани́х, или́ праздносло́вих, или́ и́но что лука́вое сотвори́х, сия́ бо вся и вя́щшая сих соде́ях, и́хже ниже́ по́мню. Поми́луй, Го́споди, и прости́ ми вся, да в ми́ре усну́ и почи́ю, поя́, и благословя́, и сла́вя Тя, со Безнача́льным Твои́м Отце́м и с Пресвяты́м, и Благи́м, и Животворя́щим Твои́м Ду́хом, ны́не и при́сно и во ве́ки веко́в. Ами́нь. <br><br> Молитвы по прочтении нескольких кафисм или всей Псалтири <br> По совершении же неколиких кафисм или всей Псалтири: <br><br> Досто́йно есть я́ко вои́стинну блажи́ти Тя, Богоро́дицу, / Присноблаже́нную и Пренепоро́чную и Ма́терь Бо́га на́шего. / Честне́йшую Херуви́м и сла́внейшую без сравне́ния Серафи́м, / без истле́ния Бо́га Сло́ва ро́ждшую, су́щую Богоро́дицу Тя велича́ем. <br><br> Или О Тебе́ ра́дуется, Благода́тная вся́кая тварь, А́нгельский собор и челове́ческий род, освяще́нный хра́ме и раю́ слове́сный, девственная похвало́, из Нея́же Бог воплоти́ся, и Младе́нец бысть, пре́жде век Сый Бог наш: ложесна́ бо Твоя́ престо́л сотвори́ и чре́во Твое́ простра́ннее Небе́с соде́ла. О Тебе́ ра́дуется, Благода́тная, вся́кая тварь, сла́ва Тебе́. <br><br> Трисвятое. И по О́тче наш. <br><br> Тропари, глас 6: <br><br> Поми́луй нас, Го́споди, поми́луй нас, вся́каго бо отве́та недоуме́юще, сию́ Ти моли́тву, я́ко Влады́це, гре́шнии прино́сим: поми́луй нас. <br><br> Слава: Честно́е проро́ка Твоего́, Го́споди, торжество́, Не́бо Це́рковь показа́, с челове́ки лику́ют А́нгели. Того́ моли́твами, Христе́ Бо́же, в ми́ре упра́ви живо́т наш, да пое́м Ти: Аллилу́иа. <br><br> И ныне: Мно́гая мно́жества мои́х, Богоро́дице, прегреше́ний: к Тебе́ прибего́х, Чи́стая, спасе́ния тре́буя. Посети́ немощству́ющую мою́ ду́шу и моли́ Сы́на Твоего́ и Бо́га на́шего да́ти ми оставле́ние, я́же соде́ях лю́тых, еди́на Благослове́нная. <br><br> Таже, Го́споди, поми́луй (40). И поклонов, елико мощно, с молитвою: <br><br> Го́споди и Влады́ко живота́ моего́, дух пра́здности уны́ния, любонача́лия, и праздносло́вия не даждь ми. <br><br> Дух же целому́дрия, смиреному́дрия, терпе́ния, и любве́, да́руй ми рабу́ Твоему́. <br><br> Ей Го́споди Царю́, да́руй ми зре́ти моя́ прегреше́ния, и не осужда́ти бра́та моего́, я́ко благослове́н еси́ во ве́ки веко́в, ами́нь. <br><br> Посем глаголи молитву сию со вниманием: <br><br> Многоми́лостиве и Преми́лостиве Го́споди и всего́ добра́ Да́телю, Человеколю́бче, и всея́ вселе́нныя Царю́, многоимени́тый Влады́ко и Го́споди! Нищ и убо́г есмь аз, дерза́ю призыва́ти чу́дное и стра́шное, и свято́е и́мя Твое́, eго́же вся тварь Небе́сных сил стра́хом трепе́щут. Ни́зу на земли́ неизрече́ннаго Твоего́ человеколю́бия смотре́ние удиви́л еси́, посла́нием возлюбле́ннаго Твоего́ О́трока, Его́же от безнача́льных недр Твоея́ Оте́ческия сла́вы, неразлу́чным Божество́м отры́гнул еси́, да челове́ки со А́нгелы во еди́н соста́в устро́ит. Помяни́, Го́споди, моего́ уны́ния смире́ние; кал сый и персть, Тебе́, неизглаго́ланнаго Све́та призыва́ю, не́мощию пло́ти обложе́н, ю́же ми́лостивне Сло́во Твое́ понесе́, и сме́ртию Свое́ю от рабо́ты вра́жия свободи́л есть ду́шы на́ша, да о́бщники вся, и́же ве́рою яре́м рабо́ты Твоея́ на ся взе́мшыя, сла́вы Твоея́ сподо́бит их, от нея́же сатана́ льсти́вый отпаде́. Поми́луй мя, омраче́ннаго грехо́вными по́мыслы, возведи́ ум мой уда́вленный те́рнием ле́ности и ляди́ною непоко́рства. Утверди́ се́рдце мое́ по Тебе́ горе́ти, очи́ма мои́ма исто́чник слез посли́, и на коне́ц исхо́да души́ моея́ сотвори́ мя безпоро́чна Твоего́ уго́дника, наста́вляя мя к Тебе́ подвиза́тися усе́рдно. Помяни́, Го́споди, роди́тели моя́ милосе́рдием Твои́м и вся бли́жния моя́, и бра́тию, и дру́ги, и сосе́ды, и вся правосла́вныя христиа́ны, и спаси́ мя моли́твами всех святы́х. И приими́ в честь сия́ псалмы́ и моли́твы, я́же глаго́лах пред Тобо́ю за ся, и не ме́рзко Ти бу́ди с воздыха́нием моле́ние сие́, я́ко ми́лостив Сый и Человеколю́бец, и Тебе́ Безнача́льнаго Отца́ сла́вим со Единоро́дным Твои́м Сы́ном и со Святы́м Ду́хом, ны́не и при́сно, и во ве́ки веко́в. Ами́нь. <br><br> Посем Честне́йшую Херуви́м и сла́внейшую без сравне́ния Серафи́м, без истле́ния Бо́га Сло́ва ро́ждшую, су́щую Богоро́дицу, Тя велича́ем. <br><br> Слава, и ныне: Го́споди, поми́луй (3). Благослови́. <br><br> Аще иерей, кончает священнически, аще ли простый, кончает сице: <br><br> Го́споди Иису́се Христе́, Сы́не Бо́жий, моли́тв ра́ди Пречи́стыя Твоея́ Ма́тере, си́лою Честна́го и Животворя́щаго Креста́ и святы́х Небе́сных сил безпло́тных, и преподо́бных и богоно́сных оте́ц на́ших, и Свята́го проро́ка Дави́да, и всех святы́х, поми́луй и спаси́ мя, гре́шнаго, я́ко Благ и Человеколю́бец. Ами́нь.
    </div>
     <section>
      <div class="kathisma" id="kathisma-5"> 
  <h2>Кафи́сма пе́рвая</h2> 
  <br> Псалом 1 <br> <br> 
  Псало́м Дави́ду, не надпи́сан у евре́й <br> <br> 1 Блаже́н муж, и́же не и́де на сове́т нечести́вых и на пути́ гре́шных не ста, и на седа́лищи губи́телей не се́де, 2 но в зако́не Госпо́дни во́ля eго́, и в зако́не Его́ поучи́тся день и нощь. 3 И бу́дет я́ко дре́во насажде́нное при исхо́дищих вод, е́же плод свой даст во вре́мя свое́, и лист eго́ не отпаде́т, и вся, ели́ка а́ще твори́т, успе́ет. 4 Не та́ко нечести́вии, не та́ко, но я́ко прах, eго́же возмета́ет ветр от лица́ земли́. 5 Сего́ ра́ди не воскре́снут нечести́вии на суд, ниже́ гре́шницы в сове́т пра́ведных. 6 Я́ко весть Госпо́дь путь пра́ведных, и путь нечести́вых поги́бнет. <br> <br> Псалом 2 <br> <br> Псало́м Дави́ду <br> <br> 1 Вску́ю шата́шася язы́цы, и лю́дие поучи́шася тще́тным? 2 Предста́ша ца́рие зе́мстии, и кня́зи собра́шася вку́пе на Го́спода и на Христа́ Его́. 3 Расто́ргнем у́зы их и отве́ржем от нас и́го их. 4 Живы́й на Небесе́х посмее́тся им, и Госпо́дь поруга́ется им. 5 Тогда́ возглаго́лет к ним гне́вом свои́м и я́ростию Свое́ю смяте́т я́. 6 Аз же поста́влен есмь Царь от Него́ над Сио́ном, горо́ю свято́ю Его́, 7 возвеща́яй повеле́ние Госпо́дне. Госпо́дь рече́ ко Мне: Сын Мой еси́ Ты, Аз днесь роди́х Тя. 8 Проси́ от Мене́, и дам Ти язы́ки достоя́ние Твое́, и одержа́ние Твое́ концы́ земли́. 9 Упасе́ши я́ жезло́м желе́зным, я́ко сосу́ды скуде́льничи сокруши́ши я́. 10 И ны́не, ца́рие, разуме́йте, накажи́теся вси судя́щии земли́. 11 Рабо́тайте Го́сподеви со стра́хом и ра́дуйтеся Ему́ с тре́петом. 12 Приими́те наказа́ние, да не когда́ прогне́вается Госпо́дь и поги́бнете от пути́ пра́веднаго, егда́ возгори́тся вско́ре я́рость Его́. Блаже́ни вси наде́ющиися Нань. <br> <br> Псалом 3 <br> <br> 1 Псало́м Дави́ду, внегда́ отбега́ше от лица́ Авессало́ма, сы́на своего́ <br> <br> 2 Го́споди, что ся умно́жиша стужа́ющии ми? Мно́зи востаю́т на мя, 3 мно́зи глаго́лют души́ мое́й: несть спасе́ния eму́ в Бо́зе eго́. 4 Ты же, Го́споди, Засту́пник мой еси́, сла́ва моя́ и вознося́й главу́ мою́. 5 Гла́сом мои́м ко Го́споду воззва́х, и услы́ша мя от горы́ святы́я Своея́. 6 Аз усну́х, и спах, воста́х, я́ко Госпо́дь засту́пит мя. 7 Не убою́ся от тем люде́й, о́крест напа́дающих на мя. 8 Воскресни́, Го́споди, спаси́ мя, Бо́же мой, я́ко Ты порази́л еси́ вся вражду́ющыя ми всу́е: зу́бы гре́шников сокруши́л еси́. 9 Госпо́дне есть спасе́ние, и на лю́дех Твои́х благослове́ние Твое́. <br> <br> Слава: <br> <br> Псалом 4 <br> <br> 1 В коне́ц, в пе́снех псало́м Дави́ду <br> <br> 2 Внегда́ призва́ти ми, услы́ша мя Бог пра́вды моея́, в ско́рби распространи́л мя еси́, уще́дри мя и услы́ши моли́тву мою́. 3 Сы́нове челове́честии, доко́ле тяжкосе́рдии? Вску́ю лю́бите суету́ и и́щете лжи? 4 И уве́дите, я́ко удиви́ Госпо́дь преподо́бнаго Своего́: Госпо́дь услы́шит мя, внегда́ воззва́ти ми к Нему́. 5 Гне́вайтеся, и не согреша́йте, я́же глаго́лете в сердца́х ва́ших, на ло́жах ва́ших умили́теся. 6 Пожри́те же́ртву пра́вды и упова́йте на Го́спода. 7 Мно́зи глаго́лют: кто яви́т нам блага́я? Зна́менася на нас свет лица́ Твоего́, Го́споди. 8 Дал еси́ весе́лие в се́рдце мое́м: от плода́ пшени́цы, вина́ и еле́а своего́ умно́жишася. 9 В ми́ре вку́пе усну́ и почи́ю, я́ко Ты, Го́споди, еди́наго на упова́нии всели́л мя еси́. <br> <br> Псалом 5 <br> <br> 1 О насле́дствующем, псало́м Дави́ду <br> <br> 2 Глаго́лы моя́ внуши́, Го́споди, разуме́й зва́ние мое́. 3 Вонми́ гла́су моле́ния моего́, Царю́ мой и Бо́же мой, я́ко к Тебе́ помолю́ся, Го́споди. 4 Зау́тра услы́ши глас мой, зау́тра предста́ну Ти, и у́зриши мя. 5 Я́ко Бог не хотя́й беззако́ния, Ты еси́: не присели́тся к Тебе́ лука́внуяй, 6 ниже́ пребу́дут беззако́нницы пред очи́ма Твои́ма: возненави́дел еси́ вся де́лающыя беззако́ние. 7 Погуби́ши вся глаго́лющыя лжу: му́жа крове́й и льсти́ва гнуша́ется Госпо́дь. 8 Аз же мно́жеством ми́лости Твоея́, вни́ду в дом Твой, поклоню́ся ко хра́му свято́му Твоему́, в стра́се Твое́м. 9 Го́споди, наста́ви мя пра́вдою Твое́ю, враг мои́х ра́ди испра́ви пред Тобо́ю путь мой. 10 Я́ко несть во усте́х их и́стины, се́рдце их су́етно, гроб отве́рст горта́нь их: язы́ки свои́ми льща́ху. 11 Суди́ им, Бо́же, да отпаду́т от мы́слей свои́х, по мно́жеству нече́стия их изри́ни я́, я́ко преогорчи́ша Тя, Го́споди. 12 И да возвеселя́тся вси упова́ющии на Тя, во век возра́дуются, и всели́шися в них, и похва́лятся о Тебе́ лю́бящии и́мя Твое́. 13 Я́ко Ты благослови́ши пра́ведника, Го́споди: я́ко ору́жием благоволе́ния венча́л еси́ нас. <br> <br> Псалом 6 <br> <br> 1 В коне́ц, в пе́снех о осмо́м, псало́м Дави́ду <br> <br> 2 Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́. 3 Поми́луй мя, Го́споди, я́ко не́мощен есмь, исцели́ мя, Го́споди, я́ко смято́шася ко́сти моя́. 4 И душа́ моя́ смяте́ся зело́: и Ты, Го́споди, доко́ле? 5 Обрати́ся, Го́споди, изба́ви ду́шу мою́: спаси́ мя ра́ди ми́лости Твоея́. 6 Я́ко несть в сме́рти помина́яй Тебе́: во а́де же кто испове́стся Тебе́? 7 Утруди́хся воздыха́нием мои́м, измы́ю на вся́ку нощь ло́же мое́, слеза́ми мои́ми посте́лю мою́ омочу́. 8 Смяте́ся от я́рости о́ко мое́, обетша́х во всех вразе́х мои́х. 9 Отступи́те от мене́, вси де́лающии беззако́ние, я́ко услы́ша Госпо́дь глас пла́ча моего́: 10 услы́ша Госпо́дь моле́ние мое́, Госпо́дь моли́тву мою́ прия́т. 11Да постыдя́тся и смяту́тся вси врази́ мои́, да возвратя́тся и устыдя́тся зело́ вско́ре. <br> <br> Слава: <br> <br> Псалом 7 <br> <br> 1 Псало́м Дави́ду, его́же воспе́т Го́сподеви о словесе́х Хуси́евых, сы́на Иемени́ина <br> <br> 2 Го́споди Бо́же мой, на Тя упова́х, спаси́ мя от всех гоня́щих мя и изба́ви мя: 3 да не когда́ похи́тит я́ко лев ду́шу мою́, не су́щу избавля́ющу, ниже́ спаса́ющу. 4 Го́споди Бо́же мой, а́ще сотвори́х сие́, а́ще есть непра́вда в руку́ мое́ю, 5 а́ще возда́х воздаю́щым ми зла, да отпаду́ у́бо от враг мои́х тощ. 6 Да пожене́т у́бо враг ду́шу мою́ и да пости́гнет, и попере́т в зе́млю живо́т мой, и сла́ву мою́ в персть всели́т. 7 Воскресни́, Го́споди, гне́вом Твои́м, вознеси́ся в конца́х враг Твои́х, и воста́ни, Го́споди Бо́же мой, повеле́нием, и́мже запове́дал еси́. 8 И сонм люде́й обы́дет Тя, и о том на высоту́ обрати́ся. 9 Госпо́дь су́дит лю́дем: суди́ ми, Го́споди, по пра́вде мое́й, и по незло́бе мое́й на мя. 10 Да сконча́ется зло́ба гре́шных, и испра́виши пра́веднаго, испыта́яй сердца́ и утро́бы, Бо́же, пра́ведно. 11 По́мощь моя́ от Бо́га, спаса́ющаго пра́выя се́рдцем. 12 Бог суди́тель пра́веден и кре́пок, и долготерпели́в, и не гнев наводя́й на всяк день. 13 А́ще не обратите́ся, ору́жие Свое́ очи́стит, лук Свой напряже́ и угото́ва и́ 14 и в нем угото́ва сосу́ды сме́ртныя, стре́лы Своя́ сгара́емым соде́ла. 15 Се боле́ непра́вдою, зача́т боле́знь, и роди́ беззако́ние: 16 ров изры́, и ископа́ и́, и паде́т в я́му, ю́же соде́ла. 17 Обрати́тся боле́знь eго́ на главу́ eго́, и на верх eго́ непра́вда eго́ сни́дет. 18 Испове́мся Го́сподеви по пра́вде Его́ и пою́ и́мени Го́спода Вы́шняго. <br> <br> Псалом 8 <br> <br> 1 В коне́ц, о точи́лех, псало́м Дави́ду <br> <br> 2 Го́споди, Госпо́дь наш, я́ко чу́дно и́мя Твое́ по всей земли́, я́ко взя́тся великоле́пие Твое́ превы́ше небе́с. 3 Из уст младе́нец и ссу́щих соверши́л еси́ хвалу́, враг Твои́х ра́ди, е́же разруши́ти врага́ и ме́стника. 4 Я́ко узрю́ небеса́, дела́ перст Твои́х, луну́ и зве́зды, я́же Ты основа́л еси́. 5 Что есть челове́к, я́ко по́мниши eго́? или́ сын челове́чь, я́ко посеща́еши eго́? 6 Ума́лил еси́ eго́ ма́лым чим от а́нгел, сла́вою и че́стию венча́л еси́ eго́. 7 И поста́вил еси́ eго́ над де́лы руку́ Твое́ю, вся покори́л еси́ под но́зе eго́. 8 О́вцы и волы́ вся, еще́ же и скоты́ польски́я, 9 пти́цы небе́сныя, и ры́бы морски́я, преходя́щыя стези́ морски́я. 10 Го́споди, Госпо́дь наш, я́ко чу́дно и́мя Твое́ по всей земли́. <br> 
  <br> <h4>Слава:</h4> 
  <br> <br> По 1–й кафисме, Трисвятое по Отче наш: <br> <br> Тропарь, глас 1: В беззако́ниих зача́вся аз, блу́дный, не дерза́ю взира́ти на высоту́ Небесну́ю, но дерза́я на человеколю́бие Твое́, зову́: Бо́же, очи́сти мя, гре́шнаго, и спаси́ мя. <br> <br> А́ще пра́ведник едва́ спаса́ется, аз где явлю́ся, гре́шный? Тяготы́ и зно́я дневна́го не понесо́х, но с нае́мники единонадеся́того часа́ сопричти́ мя, Бо́же, и спаси́ мя. <br> <br> Слава: Объя́тия О́тча отве́рсти ми потщи́ся, блу́дно мое́ ижди́х жити́е, на бога́тство неиждива́емое взира́яй щедро́т Твои́х, Спа́се, ны́не обнища́вшее мое́ да не пре́зриши се́рдце. Тебе́ бо, Го́споди, умиле́нием зову́: согреши́х на Не́бо и пред Тобо́ю. <br> <br> И ныне: Упова́ние христиа́н, Пресвята́я Де́во, Его́же родила́ еси́ Бо́га па́че ума́ же и сло́ва, непреста́нно моли́ с го́рними си́лами да́ти оставле́ние грехо́в нам всем, и испра́вление жития́, ве́рою и любо́вию при́сно Тя чту́щим. <br> <br> Го́споди, поми́луй (40) и молитва: <br> <br> Влады́ко Вседержи́телю, Непостижи́ме, нача́ло све́та и преу́мная си́ло, и́же Ипоста́сного Сло́ва Оте́ц и еди́носильнаго Твоего́ Ду́ха испусти́тель: милосе́рдныя ра́ди ми́лости и неизрече́нныя бла́гости не презре́вый челове́ческого естества́, тмо́ю греха́ содержи́мого, но Боже́ственными све́ты свяще́нных Твои́х уче́ний, зако́ном и проро́ки свети́вый ми́ру, последи́ же нам того́ единоро́дного Твоего́ Сы́на благоволи́вый пло́тию возсия́ти и ко осия́нию нас Твоего́ просвеще́ния наста́вити: да бу́дут у́ши Твои́ вне́млюще гла́су моле́ния на́шего, и да́руй нам, Бо́же, во бде́нном и тре́звенном се́рдце, всю настоя́щего жития́ нощь прейти́, ожида́ющым прише́ствия Сы́на Твоего́ и Бо́га нашего, судии́ всех, да не возлежа́ще и спя́ще, но бо́дрствующе и воздви́жени в де́лание за́поведей Твои́х обря́щемся и в ра́дость Его́ совни́дем, иде́же пра́знующих глас непреста́нный, и неизрече́нная сла́дость зря́щих Твоего́ лица́ добро́ту неизглаго́ланную. Я́ко Благ и Человеколю́бец Бог еси́, и Тебе́ славу возсыла́ем, Отцу́ и Сы́ну и Свято́му Ду́ху, ны́не и при́сно, и во ве́ки веко́в, ами́нь. <br> <br> 
 </div>

  
  <div class="kathisma" id="kathisma-6">
<h2>Кафи́сма втора́я</h2> <br> Псалом 9 <br> <br> 1 В коне́ц, о та́йных Сы́на, псало́м Дави́ду <br> <br> 2 Испове́мся Тебе́, Го́споди, всем се́рдцем мои́м, пове́м вся чудеса́ Твоя́. 3 Возвеселю́ся и возра́дуюся о Тебе́, пою́ и́мени Твоему́, Вы́шний. 4 Внегда́ возврати́тися врагу́ моему́ вспять, изнемо́гут и поги́бнут от лица́ Твоего́. 5 Я́ко сотвори́л eси́ суд мой и прю мою́, сел eси́ на Престо́ле, судя́й пра́вду. 6 Запрети́л eси́ язы́ком, и поги́бе нечести́вый, и́мя eго́ потреби́л eси́ в век и в век ве́ка. 7 Врагу́ оскуде́ша oру́жия в коне́ц, и гра́ды разруши́л eси́, поги́бе па́мять eго́ с шу́мом. 8 И Госпо́дь во век пребыва́ет, угото́ва на суд Престо́л Свой, 9 и Той суди́ти и́мать вселе́нней в пра́вду, суди́ти и́мать лю́дем в правоте́. 10 И бысть Госпо́дь прибе́жище убо́гому, помо́щник во благовре́мениих, в ско́рбех. 11 И да упова́ют на Тя зна́ющии и́мя Твое́, я́ко не оста́вил eси́ взыска́ющих Тя, Го́споди. 12 По́йте Го́сподеви, живу́щему в Сио́не, возвести́те во язы́цех начина́ния Его́, 13 я́ко взыска́яй кро́ви их помяну́, не забы́ зва́ния убо́гих. 14 Поми́луй мя, Го́споди, виждь смире́ние мое́ от враг мои́х, вознося́й мя от врат сме́ртных, 15 Я́ко да возвещу́ вся хвалы́ Твоя́ во врате́х дще́ре Сио́ни, возра́дуемся о спасе́нии Твое́м. 16 Углебо́ша язы́цы в па́губе, ю́же сотвори́ша, в се́ти сей, ю́же скры́ша, увязе́ нога́ их. 17 Зна́емь eсть Госпо́дь судьбы́ творя́й, в де́лех руку́ своéю увязе́ гре́шник. 18 Да возвратя́тся гре́шницы во ад, вси язы́цы забыва́ющии Бо́га. 19 Я́ко не до конца́ забве́н бу́дет ни́щий, терпе́ние убо́гих не поги́бнет до конца́. 20 Воскресни́, Го́споди, да не крепи́тся челове́к, да су́дятся язы́цы пред Тобо́ю. 21 Поста́ви, Го́споди, законоположи́теля над ни́ми, да разуме́ют язы́цы, я́ко челове́цы суть. 22 Вску́ю, Го́споди, отстоя́ дале́че, презира́еши во благовре́мениих, в ско́рбех? 23 Внегда́ горди́тися нечести́вому, возгара́ется ни́щий, увяза́ют в сове́тех, я́же помышля́ют. 24 Я́ко хвали́мь eсть гре́шный в по́хотех души́ своея́, и оби́дяй благослови́мь eсть. 25 Раздражи́ Го́спода гре́шный, по мно́жеству гне́ва своего́ не взы́щет, несть Бо́га пред ним. 26 Оскверня́ются путие́ eго́ на вся́ко вре́мя, отъе́млются судьбы́ Твоя́ от лица́ eго́, все́ми враги́ свои́ми облада́ет. 27 Рече́ бо в се́рдце свое́м, не подви́жуся от ро́да в род без зла, 28 eго́же кля́твы уста́ eго́ по́лна суть, и го́рести и льсти, под язы́ком eго́ труд и боле́знь. 29 Приседи́т в лови́тельстве с бога́тыми в та́йных, éже уби́ти непови́ннаго, óчи eго́ на ни́щаго призира́ете. 30 Лови́т в та́йне я́ко лев во огра́де свое́й, лови́т éже восхи́тити ни́щаго, восхи́тити ни́щаго, внегда́ привлещи́ и́ в се́ти свое́й. 31 Смири́т eго́, прекло́нится и паде́т, внегда́ eму́ облада́ти убо́гими. 32 Рече́ бо в се́рдце свое́м: забы́ Бог, отврати́ лице́ Свое́, да не ви́дит до конца́. 33 Воскресни́, Го́споди Бо́же мой, да вознесе́тся рука́ Твоя́, не забу́ди убо́гих Твои́х до конца́. 34 Чесо́ ра́ди прогне́ва нечести́вый Бо́га? Рече́ бо в се́рдце свое́м: не взы́щет. 35 Ви́диши, я́ко Ты боле́знь и я́рость смотря́еши, да пре́дан бу́дет в ру́це Твои́, Тебе́ оста́влен eсть ни́щий, си́ру Ты бу́ди помо́щник. 36 Сокруши́ мы́шцу гре́шному и лука́вому, взы́щется грех eго́ и не обря́щется. 37 Госпо́дь Царь во век и в век ве́ка, поги́бнете, язы́цы, от земли́ Его́. 38 Жела́ние убо́гих услы́шал eси́, Го́споди, угото́ванию се́рдца их внят у́хо Твое́. 39 Суди́ си́ру и смире́ну, да не приложи́т ктому́ велича́тися челове́к на земли́. <br> <br> Псалом 10 <br> <br> В коне́ц, псало́м Дави́ду <br> <br> 1 На Го́спода упова́х, ка́ко рече́те души́ мое́й: превита́й по гора́м, я́ко пти́ца? 2 Я́ко се, гре́шницы наляко́ша лук, угото́ваша стре́лы в ту́ле, состреля́ти во мра́це пра́выя се́рдцем. 3 Зане́ я́же Ты соверши́л eси́, oни́ разруши́ша, пра́ведник же что сотвори́? Госпо́дь во хра́ме святе́м Свое́м. 4 Госпо́дь, на Небеси́ Престо́л Его́, óчи Его́ на ни́щаго призира́ете, ве́жди Его́ испыта́ете сы́ны челове́чeския. 5 Госпо́дь испыта́ет пра́веднаго и нечести́ваго, любя́й же непра́вду ненави́дит свою́ ду́шу. 6 Одожди́т на гре́шники се́ти, oгнь и жу́пел, и дух бу́рен часть ча́ши их. 7 Я́ко пра́веден Госпо́дь, и пра́вды возлюби́, правоты́ ви́де лице́ Его́. <br> <br> Слава: <br> <br> Псалом 11 <br> <br> 1 В коне́ц, о осме́й, псало́м Дави́ду <br> <br> 2 Спаси́ мя, Го́споди, я́ко оскуде́ преподо́бный, я́ко ума́лишася и́стины от сыно́в челове́ческих. 3 Су́eтная глаго́ла ки́йждо ко и́скреннему своему́, устне́ льсти́выя в се́рдце, и в се́рдце глаго́лаша зла́я. 4 Потреби́т Госпо́дь вся устны́ льсти́выя, язы́к велере́чивый, 5 ре́кшыя: язы́к наш возвели́чим, устны́ на́ша при нас суть, кто нам Госпо́дь eсть? 6 Стра́сти ра́ди ни́щих и воздыха́ния убо́гих ны́не воскресну́, глаго́лет Госпо́дь, положу́ся во спасе́ние, не обиню́ся о нем. 7Словеса́ Госпо́дня словеса́ чи́ста, сребро́ разжже́но, искуше́но земли́, очище́но седмери́цею. 8 Ты, Го́споди, сохрани́ши ны и соблюде́ши ны от ро́да сего́ и во век. 9 О́крест нечести́вии хо́дят, по высоте́ Твое́й умно́жил eси́ сы́ны челове́чeския. <br> <br> Псалом 12 <br> <br> 1 В коне́ц, псало́м Дави́ду <br> <br> 2 Доко́ле, Го́споди, забу́деши мя до конца́? Доко́ле отвраща́еши лице́ Твое́ от менé? 3 Доко́ле положу́ сове́ты в души́ мое́й, боле́зни в се́рдце мое́м день и нощь? Доко́ле вознесе́тся враг мой на мя? 4 При́зри, услы́ши мя, Го́споди Бо́же мой, просвети́ óчи мои́, да не когда́ усну́ в смерть, 5 да не когда́ рече́т враг мой, укрепи́хся на него́. 6 Стужа́ющии ми возра́дуются, а́ще подви́жуся. 7 Аз же на ми́лость Твою́ упова́х, возра́дуется се́рдце мое́ о спасе́нии Твое́м, воспою́ Го́сподеви благоде́явшему мне и пою́ и́мени Го́спода Вы́шняго. <br> <br> Псалом 13 <br> <br> В коне́ц, псало́м Дави́ду <br><br> 1 Рече́ безу́мен в се́рдце свое́м: несть Бог. Растле́ша и омерзи́шася в начина́ниих, несть творя́й благосты́ню. 2 Госпо́дь с Небесе́ прини́че на сы́ны челове́чeския, ви́дети, а́ще eсть разумева́яй или́ взыска́яй Бо́га. 3 Вси уклони́шася, вку́пе неключи́ми бы́ша: несть творя́й благосты́ню, несть до eди́наго. 4 Ни ли́ уразуме́ют вси де́лающии беззако́ние, снеда́ющии лю́ди моя́ в снедь хле́ба? Го́спода не призва́ша. 5 Та́мо убоя́шася стра́ха, иде́же не бе страх, я́ко Госпо́дь в ро́де пра́ведных. 6 Сове́т ни́щаго посрами́сте, Госпо́дь же упова́ние eго́ eсть. 7 Кто даст от Сио́на спасе́ние Изра́илево? 8 Внегда́ возврати́т Госпо́дь плене́ние люде́й Свои́х, возра́дуется Иа́ков, и возвесели́тся Изра́иль. <br><br> Слава: <br><br> Псалом 14 <br><br> В коне́ц, псало́м Дави́ду <br><br> 1 Го́споди, кто обита́ет в жили́щи Твое́м? Или́ кто всели́тся во святу́ю го́ру Твою́? 2 Ходя́й непоро́чен и де́лаяй пра́вду, глаго́ляй и́стину в се́рдце свое́м. 3 И́же не ульсти́ язы́ком свои́м и не сотвори́ и́скреннему своему́ зла, и поноше́ния не прия́т на бли́жния своя́. 4 Уничиже́н eсть пред ним лука́внуяй, боя́щыя же ся Го́спода сла́вит, клены́йся и́скреннему свое́му и не отмета́яся. 5 Сребра́ своего́ не даде́ в ли́хву и мзды на непови́нных не прия́т. Творя́й сия́ не подви́жится во век. <br><br> Псалом 15 <br><br> Столпописа́ние, Давиду <br><br> 1 Сохрани́ мя, Го́споди, я́ко на Тя упова́х. 2 Рех Го́сподеви: Госпо́дь мой eси́ Ты, я́ко благи́х мои́х не тре́буеши. 3 Святы́м, и́же суть на земли́ Его́, удиви́ Госпо́дь вся хоте́ния Своя́ в них. 4 Умно́жишася не́мощи их, по сих ускори́ша: не соберу́ собо́ры их от крове́й, ни помяну́ же име́н их устна́ма мои́ма. 5 Госпо́дь часть достоя́ния моего́ и ча́ши моея́, Ты eси́ устроя́яй достоя́ние мое́ мне. 6 У́жя нападо́ша ми в держа́вных мои́х, и́бо достоя́ние мое́ держа́вно eсть мне. 7 Благословлю́ Го́спода, вразуми́вшаго мя, eще́ же и до но́щи нака́заша мя утро́бы моя́. 8 Предзре́х Го́спода предо мно́ю вы́ну, я́ко одесну́ю менé eсть, да не подви́жуся. 9 Сего́ ра́ди возвесели́ся се́рдце мое́, и возра́довася язы́к мой, eще́ же и плоть моя́ всели́тся на упова́нии. 10 Я́ко не оста́виши ду́шу мою́ во а́де, ниже́ да́си преподо́бному Твоему́ ви́дети истле́ния. 11 Сказа́л ми eси́ пути́ живота́, испо́лниши мя весе́лия с лице́м Твои́м, красота́ в десни́це Твое́й в коне́ц. <br><br> Псалом 16 <br><br> Моли́тва Дави́ду <br><br> 1 Услы́ши, Го́споди, пра́вду мою́, вонми́ моле́нию моему́, внуши́ моли́тву мою́ не во устна́х льсти́вых. 2 От лица́ Твоего́ судьба́ моя́ изы́дет, óчи мои́ да ви́дита правоты́. 3 Искуси́л eси́ се́рдце мое́, посети́л eси́ но́щию, искуси́л мя eси́, и не обре́теся во мне непра́вда. 4 Я́ко да не возглаго́лют уста́ моя́ дел челове́ческих, за словеса́ усте́н Твои́х аз сохрани́х пути́ же́стоки. 5 Соверши́ стопы́ моя́ во стезя́х Твои́х, да не подви́жутся стопы́ моя́. 6 Аз воззва́х, я́ко услы́шал мя eси́, Бо́же, приклони́ у́хо Твое́ мне и услы́ши глаго́лы моя́. 7 Удиви́ ми́лости Твоя́, спаса́яй упова́ющыя на Тя от проти́вящихся десни́це Твое́й. 8 Сохрани́ мя, Го́споди, я́ко зе́ницу óка, в кро́ве крилу́ Твоéю покры́еши мя. 9 От лица́ нечести́вых остра́стших мя, врази́ мои́ ду́шу мою́ одержа́ша. 10 Тук свой затвори́ша, уста́ их глаго́лаша горды́ню. 11 Изгоня́щии мя ны́не обыдо́ша мя, óчи свои́ возложи́ша уклони́ти на зе́млю. 12 Объя́ша мя я́ко лев гото́в на лов и я́ко ски́мен обита́яй в та́йных. 13 Воскресни́, Го́споди, предвари́ я́ и запни́ им, изба́ви ду́шу мою́ от нечести́ваго, oру́жие Твое́ от враг руки́ Твоея́, 14 Го́споди, от ма́лых от земли́, раздели́ я́ в животе́ их, и сокрове́нных Твои́х испо́лнися чре́во их, насы́тишася сыно́в, и оста́виша оста́нки младе́нцeм свои́м. 15 Аз же пра́вдою явлю́ся лицу́ Твоему́, насы́щуся, внегда́ яви́ти ми ся сла́ве Твое́й. <br><br> 
<h4>Слава:</h4> <br><br> По 2–й кафисме, Трисвятое по Отче наш: <br><br> Тропарь, глас 2: Аз сый дре́во непло́дное, Го́споди, умиле́ния плода́ не ношу́ отню́дь и посече́ния страшу́ся, и огня́ о́наго бою́ся негаси́маго. Те́мже Тя молю́: пре́жде о́ныя ну́жды обрати́ и спаси́ мя. <br><br> Я́ко во́лны морски́я, на мя воста́ша беззако́ния моя́, я́ко корабле́ц в пучи́не, аз еди́н обурева́юся от прегреше́ний мно́гих, но в ти́хое приста́нище наста́ви мя, Го́споди, покая́нием и спаси́ мя. <br><br> Слава: Поми́луй мя, рече́ Дави́д, и аз Тебе́ зову́: согреши́х, Спа́се, грехи́ моя́ очи́стив покая́нием, поми́луй мя. <br><br> И ныне: Предста́тельство те́плое христиа́н, Сы́на Твоего́ моли́, Богоро́дице, вся́каго злоде́йства и лю́тости изба́вити нас ра́тника, и да́ти проще́ние нам, о ни́хже согреши́хом, милосе́рдия ра́ди щедро́т, Твои́ми моли́твами, Ма́ти Де́во. <br><br> Го́споди, поми́луй (40) и молитва: <br><br> Влады́ко Вседержи́телю, О́тче Го́спода на́шего Иису́са Христа́, Единоро́днаго Твоего́ Сы́на, даждь ми те́ло нескве́рное, се́рдце чи́стое, ум бодр, ра́зум незаблу́дный, Ду́ха Свята́го наше́ствие, к стяжа́нию и дово́льству и́стины во Христе́ Твое́м: с Ни́мже Тебе́ сла́ва подоба́ет, честь и поклоне́ние, со Святы́м Ду́хом ны́не и при́сно, и во ве́ки веко́в, ами́нь. <br><br> 
</div>

  <div class="kathisma" id="kathisma-7">
  <h2>Кафи́сма тре́тия</h2> <br> Псалом 17 <br><br> 1 В коне́ц, о́троку Госпо́дню Дави́ду, я́же глаго́ла Го́сподеви словеса́ пе́сни сея́, в день, во́ньже изба́ви его́ Госпо́дь от ру́ки всех враг его́, и из ру́ки Сау́ли, и рече́: <br><br> 2 Возлюблю́ Тя, Го́споди, кре́посте моя́. 3 Госпо́дь утвержде́ние мое́, и прибе́жище мое́, и Изба́витель Moй, Бог мой, Помо́щник мой, и упова́ю на Него́, Защи́титель мой, и рог спасе́ния моего́, и Засту́пник мой. 4 Хваля́ призову́ Го́спода и от враг мои́х спасу́ся. 5 Одержа́ша мя боле́зни сме́ртныя, и пото́цы беззако́ния смято́ша мя, 6 боле́зни а́довы обыдо́ша мя, предвари́ша мя се́ти сме́ртныя. 7 И внегда́ скорбе́ти ми, призва́х Го́спода, и к Бо́гу моему́ воззва́х, услы́ша от хра́ма Свята́го Своего́ глас мой, и вопль мой пред Ним вни́дет во у́ши Его́. 8 И подви́жеся, и тре́петна бысть земля́, и основа́ния гор смято́шася и подвиго́шася, я́ко прогне́вася на ня Бог. 9 Взы́де дым гне́вом Его́, и огнь от лица́ Его́ воспла́менится, у́глие возгоре́ся от Него́. 10 И приклони́ небеса́, и сни́де, и мрак под нога́ма Его́. 11 И взы́де на Херуви́мы, и лете́, лете́ на крилу́ ве́треню. 12 И положи́ тму закро́в Свой, о́крест Его́ селе́ние Его́, темна́ вода́ во о́блацех возду́шных. 13 От облиста́ния пред Ним о́блацы проидо́ша, град и у́глие о́гненное. 14 И возгреме́ с Небесе́ Госпо́дь и Вы́шний даде́ глас Свой. 15 Низпосла́ стре́лы и разгна́ я́, и мо́лнии умно́жи и смяте́ я́. 16 И яви́шася исто́чницы водни́и, и откры́шася основа́ния вселе́нныя, от запреще́ния Твоего́, Го́споди, от дохнове́ния ду́ха гне́ва Твоего́. 17 Низпосла́ с высоты́, и прия́т мя, восприя́т мя от вод мно́гих. 18 Изба́вит мя от враго́в мои́х си́льных и от ненави́дящих мя, я́ко утверди́шася па́че мене́. 19 Предвари́ша мя в день озлобле́ния моего́, и бысть Госпо́дь утверже́ние мое́. 20 И изведе́ мя на широту́, изба́вит мя, я́ко восхоте́ мя. 21 И возда́ст ми Госпо́дь по пра́вде мое́й и по чистоте́ руку́ мое́ю возда́ст ми. 22 Я́ко сохрани́х пути́ Госпо́дни и не нече́ствовах от Бо́га моего́. 23 Я́ко вся судьбы́ Его́ предо мно́ю и оправда́ния Его́ не отступи́ша от мене́. 24 И бу́ду непоро́чен с Ним, и сохраню́ся от беззако́ния моего́. 25 И возда́ст ми Госпо́дь по пра́вде мое́й и по чистоте́ руку́ мое́ю пред очи́ма Его́. 26 С преподо́бным преподо́бен бу́деши, и с му́жем непови́нным непови́нен бу́деши, 27 и со избра́нным избра́н бу́деши, и со стропти́вым разврати́шися. 28 Я́ко Ты лю́ди смире́нныя спасе́ши и о́чи го́рдых смири́ши. 29 Я́ко Ты просвети́ши свети́льник мой, Го́споди, Бо́же мой, просвети́ши тму мою́. 30 Я́ко Тобо́ю изба́влюся от искуше́ния и Боѓом мои́м прейду́ сте́ну. 31 Бог мой, непоро́чен путь Его́, словеса́ Госпо́дня разжже́на, Защи́титель есть всех упова́ющих на Него́. 32 Я́ко кто бог, ра́зве Го́спода? или́ кто бог, ра́зве Бо́га на́шего? 33 Бог препоясу́яй мя си́лою, и положи́ непоро́чен путь мой. 34 Соверша́яй но́зе мои́, я́ко еле́ни, и на высо́ких поставля́яй мя. 35 Науча́яй ру́це мои́ на брань, и положи́л еси́ лук ме́дян мы́шца моя́. 36 И дал ми еси́ защище́ние спасе́ния, и десни́ца Твоя́ восприя́т мя, и наказа́ние Твое́ испра́вит мя в коне́ц, и наказа́ние Твое́ то мя научи́т. 37 Ушири́л еси́ стопы́ моя́ подо мно́ю, и не изнемого́сте плесне́ мои́. 38 Пожену́ враги́ моя́, и пости́гну я́, и не возвращу́ся, до́ндеже сконча́ются. 39 Оскорблю́ их, и не возмо́гут ста́ти, паду́т под нога́ма мои́ма. 40 И препоя́сал мя еси́ си́лою на брань, спял еси́ вся востаю́щыя на мя под мя. 41 И враго́в мои́х дал ми еси́ хребе́т, и ненави́дящыя мя потреби́л еси́. 42 Воззва́ша, и не бе спаса́яй: ко Го́споду, и не услы́ша их. 43 И истню́ я́ я́ко прах пред лице́м ве́тра, я́ко бре́ние путе́й погла́жду я́. 44 Изба́виши мя от пререка́ния люде́й, поста́виши мя во главу́ язы́ков. Лю́дие, и́хже не ве́дех, рабо́таша ми. 45 В слух у́ха послу́шаша мя. Сы́нове чужди́и солга́ша ми. 46 Сы́нове чужди́и обетша́ша и охромо́ша от стезь свои́х. 47 Жив Госпо́дь, и благослове́н Бог, и да вознесе́тся Бог спасе́ния моего́. 48 Бог дая́й отмще́ние мне и покори́вый лю́ди под мя. 49 Изба́витель мой от враг мои́х гневли́вых, от востаю́щих на мя вознесе́ши мя, от му́жа непра́ведна изба́виши мя. 50 Сего́ ра́ди испове́мся Тебе́ во язы́цех, Го́споди, и и́мени Твоему́ пою́: 51 велича́яй спасе́ния царе́ва, и творя́й ми́лость христу́ Своему́ Дави́ду, и се́мени eго́ до ве́ка. <br><br> Слава: <br><br> Псалом 18 <br><br> 1 В коне́ц, псало́м Дави́ду <br><br> 2 Небеса́ пове́дают сла́ву Бо́жию, творе́ние же руку́ Его́ возвеща́ет твердь. 3 День дни отрыга́ет глаго́л, и нощь но́щи возвеща́ет ра́зум. 4 Не суть ре́чи, ниже́ словеса́, и́хже не слы́шатся гла́си их. 5 Во всю зе́млю изы́де веща́ние их и в концы́ вселе́нныя глаго́лы их. В со́лнце положи́ селе́ние Свое́, 6 и Той, я́ко Жени́х исходя́й от черто́га Своего́, возра́дуется, я́ко Исполи́н тещи́ путь. 7 От кра́я небесе́ исхо́д Его́, и сре́тение Его́ до кра́я небесе́, и несть и́же укры́ется теплоты́ Его́. 8 Зако́н Госпо́день непоро́чен, обраща́яй ду́шы, свиде́тельство Госпо́дне ве́рно, умудря́ющее младе́нцы. 9 Оправда́ния Госпо́дня пра́ва, веселя́щая се́рдце, за́поведь Госпо́дня светла́, просвеща́ющая о́чи. 10 Страх Госпо́день чист, пребыва́яй в век ве́ка: судьбы́ Госпо́дни и́стинны, оправда́ны вку́пе, 11 вожделе́нны па́че зла́та и ка́мене че́стна мно́га, и сла́ждша па́че ме́да и со́та. 12 И́бо раб Твой храни́т я́, внегда́ сохрани́ти я́, воздая́ние мно́го. 13 Грехопаде́ния кто разуме́ет? От та́йных мои́х очи́сти мя, 14 и от чужди́х пощади́ раба́ Твоего́, а́ще не облада́ют мно́ю, тогда́ непоро́чен бу́ду и очи́щуся от греха́ вели́ка. 15 И бу́дут во благоволе́ние словеса́ уст мои́х, и поуче́ние се́рдца моего́ пред Тобо́ю вы́ну, Го́споди, Помо́щниче мой и Изба́вителю мой. <br><br> Псалом 19 <br><br> 1 В коне́ц, псало́м Дави́ду <br><br> 2 Услы́шит тя Госпо́дь в день печа́ли, защи́тит тя и́мя Бо́га Иа́ковля. 3 По́слет ти по́мощь от Свята́го и от Сио́на засту́пит тя. 4 Помяне́т вся́ку же́ртву твою́, и всесожже́ние твое́ ту́чно бу́ди. 5 Даст ти Госпо́дь по се́рдцу твоему́ и весь сове́т твой испо́лнит. 6 Возра́дуемся о спасе́нии твое́м и во и́мя Го́спода Бо́га на́шего возвели́чимся. Испо́лнит Госпо́дь вся проше́ния твоя́. 7 Ны́не позна́х, я́ко спасе́ Госпо́дь христа́ Своего́, услы́шит eго́ с Небесе́ Свята́го Своего́, в си́лах спасе́ние десни́цы Его́. 8 Си́и на колесни́цах, и си́и на ко́нех, мы же во и́мя Го́спода Бо́га на́шего призове́м. 9 Ти́и спя́ти бы́ша и падо́ша, мы же воста́хом и испра́вихомся. 10 Го́споди, спаси́ царя́ и услы́ши ны, во́ньже а́ще день призове́м Тя. <br><br> Псалом 20 <br><br> 1 Псало́м Дави́ду <br><br> 2 Го́споди, си́лою Твое́ю возвесели́тся царь и о спасе́нии Твое́м возра́дуется зело́. 3 Жела́ние се́рдца eго́ дал еси́ eму́, и хоте́ния устну́ eго́ не́си лиши́л eго́. 4 Я́ко предвари́л еси́ eго́ благослове́нием благосты́нным, положи́л еси́ на главе́ eго́ вене́ц от ка́мене че́стна. 5 Живота́ проси́л есть у Тебе́, и дал еси́ eму́ долготу́ дний во век ве́ка. 6 Ве́лия сла́ва eго́ спасе́нием Твои́м, сла́ву и велеле́пие возложи́ши на него́. 7 Я́ко да́си eму́ благослове́ние во век ве́ка, возвесели́ши eго́ ра́достию с лице́м Твои́м. 8 Я́ко царь упова́ет на Го́спода, и ми́лостию Вы́шняго не подви́жится. 9 Да обря́щется рука́ Твоя́ всем враго́м Твои́м, десни́ца Твоя́ да обря́щет вся ненави́дящыя Тебе́. 10 Я́ко положи́ши их я́ко пещь о́гненную во вре́мя лица́ Твоего́, Госпо́дь гне́вом Свои́м смяте́т я́, и сне́сть их огнь. 11 Плод их от земли́ погуби́ши, и се́мя их от сыно́в челове́ческих. 12 Я́ко уклони́ша на Тя зла́я, помы́слиша сове́ты, и́хже не возмо́гут соста́вити. 13 Я́ко положи́ши я́ хребе́т, во избы́тцех Твои́х угото́виши лице́ их. 14 Вознеси́ся, Го́споди, си́лою Твое́ю, воспое́м и пое́м си́лы Твоя́. <br><br> Слава: <br><br> Псалом 21 <br><br> 1 В коне́ц, о заступле́нии у́треннем, псало́м Дави́ду <br><br> 2 Бо́же, Бо́же мой, вонми́ ми, вску́ю оста́вил мя еси́? Дале́че от спасе́ния моего́ словеса́ грехопаде́ний мои́х. 3 Бо́же мой, воззову́ во дни, и не услы́шиши, и в нощи́, и не в безу́мие мне. 4 Ты же во Святе́м живе́ши, хвало́ Изра́илева. 5 На Тя упова́ша отцы́ на́ши, упова́ша и изба́вил еси́ я́. 6 К Тебе́ воззва́ша, и спасо́шася, на Тя упова́ша, и не постыде́шася. 7 Аз же есмь червь, а не челове́к, поноше́ние челове́ков и уничиже́ние люде́й. 8 Вси ви́дящии мя поруга́ша ми ся, глаго́лаша устна́ми, покива́ша главо́ю: 9 упова́ на Го́спода, да изба́вит eго́, да спасе́т eго́, я́ко хо́щет eго́. 10 Я́ко Ты еси́ исто́ргий мя из чре́ва, упова́ние мое́ от сосцу́ ма́тере моея́. 11 К Тебе́ приве́ржен есмь от ложе́сн, от чре́ва ма́тере моея́ Бог мой еси́ Ты. 12 Да не отсту́пиши от мене́, я́ко скорбь близ, я́ко несть помога́яй ми. 13 Обыдо́ша мя тельцы́ мно́зи, юнцы́ ту́чнии одержа́ша мя. 14 Отверзо́ша на мя уста́ своя́, я́ко лев восхища́яй и рыка́яй. 15 Я́ко вода́ излия́хся, и разсы́пашася вся ко́сти моя́, бысть се́рдце мое́ я́ко воск, та́яй посреде́ чре́ва моего́. 16 И́зсше я́ко скуде́ль кре́пость моя́, и язы́к мой прильпе́ горта́ни моему́, и в персть сме́рти свел мя еси́. 17 Я́ко обыдо́ша мя пси мно́зи, сонм лука́вых одержа́ша мя, ископа́ша ру́це мои́ и но́зе мои́. 18 Исчето́ша вся ко́сти моя́, ти́и же смотри́ша и презре́ша мя. 19 Раздели́ша ри́зы моя́ себе́, и о оде́жди мое́й мета́ша жре́бий. 20 Ты же, Го́споди, не удали́ по́мощь Твою́ от мене́, на заступле́ние мое́ вонми́. 21 Изба́ви от ору́жия ду́шу мою́, и из руки́ пе́сии единоро́дную мою́. 22 Спаси́ мя от уст льво́вых и от рог единоро́жь смире́ние мое́. 23 Пове́м и́мя Твое́ бра́тии мое́й, посреде́ це́ркве воспою́ Тя. 24 Боя́щиися Го́спода, восхвали́те Его́, все се́мя Иа́ковле, просла́вите Его́, да убои́тся же от Него́ все се́мя Изра́илево. 25 Я́ко не уничижи́, ниже́ негодова́ моли́твы ни́щаго, ниже́ отврати́ лице́ Свое́ от мене́, и егда́ воззва́х к Нему́, услы́ша мя. 26 От Тебе́ похвала́ моя́, в це́ркви вели́цей испове́мся Тебе́, моли́твы моя́ возда́м пред боя́щимися Его́. 27 Ядя́т убо́зии и насы́тятся, и восхва́лят Го́спода взыска́ющии Его́, жива́ бу́дут сердца́ их в век ве́ка. 28 Помяну́тся и обратя́тся ко Го́споду вси концы́ земли́, и покло́нятся пред Ним вся оте́чествия язы́к. 29 Я́ко Госпо́дне есть ца́рствие, и Той облада́ет язы́ки. 30 Ядо́ша и поклони́шася вси ту́чнии земли́, пред Ним припаду́т вси низходя́щии в зе́млю, и душа́ моя́ Тому́ живе́т. 31 И се́мя мое́ порабо́тает Ему́, возвести́т Го́сподеви род гряду́щий. 32 И возвестя́т пра́вду Его́ лю́дем ро́ждшымся, я́же сотвори́ Госпо́дь. <br><br> Псалом 22 <br><br> Псало́м Дави́ду <br><br> 1 Госпо́дь пасе́т мя, и ничто́же мя лиши́т. 2 На ме́сте зла́чне, та́мо всели́ мя, на воде́ поко́йне воспита́ мя. 3 Ду́шу мою́ обрати́, наста́ви мя на стези́ пра́вды, и́мене ра́ди Своего́. 4 А́ще бо и пойду́ посреде́ се́ни сме́ртныя, не убою́ся зла, я́ко Ты со мно́ю еси́, жезл Твой и па́лица Твоя́, та мя уте́шиста. 5 Угото́вал еси́ предо мно́ю трапе́зу сопроти́в стужа́ющым мне, ума́стил еси́ еле́ом главу́ мою́, и ча́ша Твоя́ упоява́ющи мя, я́ко держа́вна. 6 И ми́лость Твоя́ пожене́т мя вся дни живота́ моего́, и е́же всели́ти ми ся в дом Госпо́день, в долготу́ дний. <br><br> Псалом 23 <br><br> Псало́м Дави́ду, еди́ныя от суббо́т <br><br> 1 Госпо́дня земля́, и исполне́ние ея́, вселе́нная и вси живу́щии на ней. 2 Той на моря́х основа́л ю есть, и на река́х угото́вал ю есть. 3 Кто взы́дет на го́ру Госпо́дню? или́ кто ста́нет на ме́сте святе́м Его́? 4 Непови́нен рука́ма и чист се́рдцем, и́же не прия́т всу́е ду́шу свою́, и не кля́тся ле́стию и́скреннему своему́. 5 Сей прии́мет благослове́ние от Го́спода, и ми́лостыню от Бо́га, Спа́са своего́. 6 Сей род и́щущих Го́спода, и́щущих лице́ Бо́га Иа́ковля. 7 Возми́те врата́ кня́зи ва́ша, и возми́теся врата́ ве́чная, и вни́дет Царь сла́вы. 8 Кто есть се́й Царь сла́вы? Госпо́дь кре́пок и си́лен, Госпо́дь си́лен в бра́ни. 9 Возми́те врата́ кня́зи ва́ша, и возми́теся врата́ ве́чная, и вни́дет Царь сла́вы. 10 Кто есть се́й Царь сла́вы? Госпо́дь сил, Той есть Царь сла́вы. <br><br> Слава: <br><br> По 3–й кафисме, Трисвятое по Отче наш: <br><br> Таже тропари, глас 3: Живу́щи на земли́, душе́ моя́, пока́йся: персть во гро́бе не пое́т, прегреше́ний не избавля́ет. Возопи́й Христу́ Бо́гу: Сердцеве́дче, согреши́х, пре́жде да́же не осу́диши мя, поми́луй мя. <br><br> Доко́ле, душе́ моя́, пребыва́еши в прегреше́ниих? Доко́ле прие́млеши покая́ния преложе́ние? Приими́ во уме́ суд гряду́щий и возопи́й Го́споду: Сердцеве́дче, согреши́х, пре́жде да́же не осу́диши мя, поми́луй мя. <br><br> Слава: На Стра́шном суди́щи без оглаго́льников облича́юся, без свиде́телей осужда́юся, кни́ги бо со́вестныя разгиба́ются, и дела́ сокрове́нная открыва́ются. Пре́жде не́же во о́ном всенаро́дном позо́рищи и́маши испыта́ти, я́же мно́ю соде́янная, Бо́же, очи́сти мя и спаси́ мя. <br><br> И ныне: Недоразумева́емое и непостижи́мое есть, Влады́чице Богоблагода́тная, соде́янное о Тебе́ стра́шное та́инство: Необъе́млемаго бо, заче́нши, родила́ еси́ пло́тию, обложе́ннаго от чи́стых крове́й Твои́х: Его́же, Чи́стая, я́ко Сы́на Твоего́, моли́ спасти́ вся пою́щыя Тя. <br><br> Го́споди, поми́луй (40) и молитва: <br><br> Го́споди Вседержи́телю, Сло́ве Пребезнача́льнаго Отца́, Самосоверше́нный Бо́же Иису́се Христе́, милосе́рдия ра́ди безприкла́днаго ми́лости Твоея́, ника́коже разлуча́яйся Твои́х рабо́в, но при́сно в них почива́яй, не оста́ви мя, раба́ Твоего́, Всесвяты́й Царю́, но даждь мне, недосто́йному, ра́дование спасе́ния Твоего́ и просвети́ мой ум све́том позна́ния Ева́нгелиа Твоего́, ду́шу мою́ любо́вию Креста́ Твоего́ обяжи́, те́ло же мое́ Твои́м безстра́стием украси́, мы́сли умири́ и но́зе мои́ сохрани́ от поползнове́ния, и не погуби́ мя со беззако́ньми мои́ми, Благи́й Го́споди, но искуси́ мя, Бо́же, и вразуми́ се́рдце мое́, испыта́й мя и уве́ждь стези́ моя́, и виждь, а́ще путь беззако́ния во мне, и отврати́ от него́, и наста́ви мя на путь ве́чен. Ты бо еси́ Путь, и И́стина, и Живо́т, и Тебе́ сла́ву возсыла́ем со Безнача́льным Твои́м Отце́м и Пресвяты́м, и Благи́м, и Животворя́щим Ду́хом ны́не и при́сно и во ве́ки веко́в, ами́нь. <br><br> 

</div>
    <div class="kathisma" id="kathisma-8">
    <h2>Кафи́сма четве́ртая</h2> <br> Псалом 24 <br><br> Псало́м Дави́ду <br><br> 1 К Тебе́, Го́споди, воздвиго́х ду́шу мою́, Бо́же мой, на Тя упова́х, да не постыжу́ся во век, ниже́ да посмею́т ми ся врази́ мои́, 2 и́бо вси терпя́щии Тя не постыдя́тся. 3 Да постыдя́тся беззако́ннующии вотще́. 4 Пути́ Твоя́, Го́споди, скажи́ ми, и стезя́м Твои́м научи́ мя. 5 Наста́ви мя на и́стину Твою́, и научи́ мя, я́ко Ты еси́ Бог Спас мой, и Тебе́ терпе́х весь день. 6 Помяни́ щедро́ты Твоя́, Го́споди, и ми́лости Твоя́, я́ко от ве́ка суть. 7 Грех ю́ности моея́, и неве́дения моего́ не помяни́, по ми́лости Твое́й помяни́ мя Ты, ра́ди бла́гости Твоея́, Го́споди. 8 Благ и прав Госпо́дь, сего́ ра́ди законоположи́т согреша́ющым на пути́. 9 Наста́вит кро́ткия на суд, научи́т кро́ткия путе́м Свои́м. 10 Вси путие́ Госпо́дни ми́лость и и́стина, взыска́ющым заве́та Его́, и свиде́ния Его́. 11 Ра́ди и́мене Твоего́, Го́споди, и очи́сти грех мой, мног бо есть. 12 Кто есть челове́к боя́йся Го́спода? Законоположи́т eму́ на пути́, eго́же изво́ли. 13 Душа́ eго́ во благи́х водвори́тся, и се́мя eго́ насле́дит зе́млю. 14 Держа́ва Госпо́дь боя́щихся Его́, и заве́т Его́ яви́т им. 15 О́чи мои́ вы́ну ко Го́споду, я́ко Той исто́ргнет от се́ти но́зе мои́. 16 При́зри на мя и поми́луй мя, я́ко единоро́д и нищ есмь аз. 17 Ско́рби се́рдца моего́ умно́жишася, от нужд мои́х изведи́ мя. 18 Виждь смире́ние мое́, и труд мой, и оста́ви вся грехи́ моя́. 19 Виждь враги́ моя́, я́ко умно́жишася, и ненавиде́нием непра́ведным возненави́деша мя. 20 Сохрани́ ду́шу мою́, и изба́ви мя, да не постыжу́ся, я́ко упова́х на Тя. 21 Незло́бивии и пра́вии прилепля́хуся мне, я́ко потерпе́х Тя, Го́споди, 22 Изба́ви, Бо́же, Изра́иля от всех скорбе́й eго́. <br><br> Псалом 25 <br><br> Псало́м Дави́ду <br><br> 1 Суди́ ми, Го́споди, я́ко аз незло́бою мое́ю ходи́х, и на Го́спода упова́я, не изнемогу́. 2 Искуси́ мя, Го́споди, и испыта́й мя, разжзи́ утро́бы моя́, и се́рдце мое́. 3 Я́ко ми́лость Твоя́ пред очи́ма мои́ма есть, и благоугоди́х во и́стине Твое́й. 4 Не седо́х с со́нмом су́етным, и со законопресту́пными не вни́ду. 5 Возненави́дех це́рковь лука́внующих, и с нечести́выми не ся́ду. 6 Умы́ю в непови́нных ру́це мои́, и обы́ду же́ртвенник Твой, Го́споди. 7 Е́же услы́шати ми глас хвалы́ Твоея́, и пове́дати вся чудеса́ Твоя́. 8 Го́споди, возлюби́х благоле́пие до́му Твоего́ и ме́сто селе́ния сла́вы Твоея́. 9 Да не погуби́ши с нечести́выми ду́шу мою́, и с му́жи крове́й живо́т мой. 10 И́хже в руку́ беззако́ния, десни́ца их испо́лнися мзды. 11 Аз же незло́бою мое́ю ходи́х, изба́ви мя, Го́споди, и поми́луй мя. 12 Нога́ моя́ ста на правоте́: в це́рквах благословлю́ Тя, Го́споди. <br><br> Псалом 26 <br><br> Псало́м Дави́ду, пре́жде пома́зания <br><br> 1 Госпо́дь просвеще́ние мое́ и Спаси́тель мой, кого́ убою́ся? Госпо́дь Защи́титель живота́ моего́, от кого́ устрашу́ся? 2 Внегда́ приближа́тися на мя зло́бующым, е́же сне́сти пло́ти моя́, оскорбля́юшии мя, и врази́ мои́, ти́и изнемо́гоша и падо́ша. 3 А́ще ополчи́тся на мя полк, не убои́тся се́рдце мое́, а́ще воста́нет на мя брань, на Него́ аз упова́ю. 4 Еди́но проси́х от Го́спода, то взыщу́: е́же жи́ти ми в дому́ Госпо́дни вся дни живота́ моего́, зре́ти ми красоту́ Госпо́дню и посеща́ти храм святы́й Его́. 5 Я́ко скры мя в селе́нии Свое́м в день зол мои́х, покры́ мя в та́йне селе́ния Своего́, на ка́мень вознесе́ мя. 6 И ны́не се вознесе́ главу́ мою́, на враги́ моя́: обыдо́х и пожро́х в селе́нии Его́ же́ртву хвале́ния и воскликнове́ния, пою́ и воспою́ Го́сподеви. 7 Услы́ши, Го́споди, глас мой, и́мже воззва́х: поми́луй мя и услы́ши мя. 8 Тебе́ рече́ се́рдце мое́, Го́спода взыщу́. Взыска́ Тебе́ лице́ мое́, лица́ Твоего́, Го́споди, взыщу́. 9 Не отврати́ лица́ Твоего́ от мене́ и не уклони́ся гне́вом от раба́ Твоего́: помо́щник мой бу́ди, не отри́ни мене́, и не оста́ви мене́, Бо́же Спаси́телю мой. 10 Я́ко оте́ц мой и ма́ти моя́ оста́виста мя, Госпо́дь же восприя́т мя. 11 Законоположи́ ми, Го́споди, в пути́ Твое́м и наста́ви мя на стезю́ пра́вую враг мои́х ра́ди. 12 Не преда́ждь мене́ в ду́шы стужа́ющих ми, я́ко воста́ша на мя свиде́теле непра́веднии и солга́ непра́вда себе́. 13 Ве́рую ви́дети блага́я Госпо́дня на земли́ живы́х. 14 Потерпи́ Го́спода, мужа́йся и да крепи́тся се́рдце твое́, и потерпи́ Го́спода. <br><br> Слава: <br><br> Псалом 27 <br><br> Псало́м Дави́ду <br><br> 1 К Тебе́, Го́споди, воззову́, Бо́же мой, да не премолчи́ши от мене́, да не когда́ премолчи́ши от мене́: и уподо́блюся низходя́щым в ров. 2 Услы́ши, Го́споди, глас моле́ния моего́, внегда́ моли́ти ми ся к Тебе́, внегда́ возде́ти ми ру́це мои́ ко хра́му свято́му Твоему́. 3 Не привлецы́ мене́ со гре́шники и с де́лающими непра́вду не погуби́ мене́, глаго́лющими мир с бли́жними свои́ми, зла́я же в сердца́х свои́х. 4 Даждь им, Го́споди, по дело́м их, и по лука́вству начина́ний их: по дело́м руку́ их даждь им: возда́ждь воздая́ние их им. 5 Я́ко не разуме́ша в дела́ Госпо́дня и в дела́ руку́ Его́: разори́ши я́, и не сози́ждеши я́. 6 Благослове́н Госпо́дь, я́ко услы́ша глас моле́ния моего́. 7 Госпо́дь Помо́щник мой, и Защи́титель мой: на Него́ упова́ се́рдце мое́, и помо́же ми, и процвете́ плоть моя́, и во́лею мое́ю испове́мся Ему́. 8 Госпо́дь утвержде́ние люде́й Свои́х, и Защи́титель спасе́ний христа́ Своего́ есть. 9 Спаси́ лю́ди Твоя́ и благослови ́достоя́ние Твое́, и упаси́ я́, и возми́ я́ до ве́ка. <br><br> Псалом 28 <br><br> Псало́м Дави́ду, исхо́да ски́нии <br><br> 1 Принеси́те Го́сподеви сы́нове Бо́жии, принеси́те Го́сподеви, сы́ны о́вни, принеси́те Го́сподеви сла́ву и честь. 2 Принеси́те Го́сподеви сла́ву и́мени Его́, поклони́теся Го́сподеви во дворе́ святе́м Его́. 3 Глас Госпо́день на вода́х, Бог сла́вы возгреме́, Госпо́дь на вода́х мно́гих. 4 Глас Госпо́день в кре́пости, глас Госпо́день в великоле́пии. 5 Глас Го́спода, сокруша́ющаго ке́дры, и стры́ет Госпо́дь ке́дры Лива́нския: 6 и истни́т я́ я́ко тельца́ Лива́нска, и возлю́бленный я́ко сын единоро́жь. 7 Глас Го́спода, пресеца́ющаго пла́мень огня́. 8 Глас Го́спода, стряса́ющаго пусты́ню, и стрясе́т Госпо́дь пусты́ню Кадди́йскую. 9 Глас Госпо́день сверша́ющий еле́ни, и откры́ет дубра́вы, и в хра́ме Его́ вся́кий глаго́лет сла́ву. 10 Госпо́дь пото́п населя́ет, и ся́дет Госпо́дь Царь в век. 11 Госпо́дь кре́пость лю́дем Свои́м даст, Госпо́дь благослови́т лю́ди Своя́ ми́ром. <br><br> Псалом 29 <br><br> Псало́м пе́сни, обновле́ния до́му Дави́дова, <br><br> 2 Вознесу́ Тя, Го́споди, я́ко подъя́л мя еси́, и не возвесели́л еси́ враго́в мои́х о мне. 3 Го́споди Бо́же мой, воззва́х к Тебе́, и исцели́л мя еси́. 4 Го́споди, возве́л еси́ от а́да ду́шу мою́, спасл мя еси́ от низходя́щих в ров. 5 По́йте Го́сподеви, преподо́бнии Его́, и испове́дайте па́мять святы́ни Его́. 6 Я́ко гнев в я́рости Его́, и живо́т в во́ли Его́: ве́чер водвори́тся плачь, и зау́тра ра́дость. 7 Аз же рех во оби́лии мое́м: не подви́жуся во век. 8 Го́споди, во́лею Твое́ю пода́ждь добро́те мое́й си́лу. Отврати́л же еси́ лице́ Твое́, и бых смуще́н. 9 К Тебе́, Го́споди, воззову́, и к Бо́гу моему́ помолю́ся. 10 Ка́я по́льза в кро́ви мое́й, внегда́ сходи́ти ми во истле́ние? Еда́ испове́стся Тебе́ персть, или́ возвести́т и́стину Твою́? 11 Слы́ша Госпо́дь и поми́лова мя: Госпо́дь бысть Помо́щник мой. 12 Обрати́л еси́ плачь мой в ра́дость мне: растерза́л еси́ вре́тище мое́, и препоя́сал мя еси́ весе́лием. 13 Я́ко да воспое́т Тебе́ сла́ва моя́, и не умилю́ся: Го́споди Бо́же мой, во век испове́мся Тебе́. <br><br> Слава: <br><br> Псалом 30 <br><br> В коне́ц, псало́м Дави́ду, изступле́ния <br><br> 2 На Тя, Го́споди, упова́х, да не постыжу́ся во век: пра́вдою Твое́ю изба́ви мя и изми́ мя. 3 Приклони́ ко мне у́хо Твое́, ускори́ изъя́ти мя, бу́ди ми в Бо́га Защи́тителя, и в дом прибе́жища, е́же спасти́ мя. 4 Я́ко держа́ва моя́ и прибе́жище мое́ еси́ Ты, и и́мене Твоего́ ра́ди наста́виши мя, и препита́еши мя. 5 Изведе́ши мя от се́ти сея́, ю́же скры́ша ми, я́ко Ты еси́ Защи́титель мой, Го́споди. 6 В ру́це Твои́ предложу́ дух мой: изба́вил мя еси́, Го́споди Бо́же и́стины. 7 Возненави́дел еси́ храня́щыя суеты́ вотще́: аз же на Го́спода упова́х. 8 Возра́дуюся и возвеселю́ся о ми́лости Твое́й, я́ко призре́л еси́ на смире́ние мое́, спасл еси́ от нужд ду́шу мою́, 9 и не́си мене́ затвори́л в рука́х вра́жиих, поста́вил еси́ на простра́нне но́зе мои́. 10 Поми́луй мя, Го́споди, я́ко скорблю́: смяте́ся я́ростию о́ко мое́, душа́ моя́ и утро́ба моя́. 11 Я́ко исчезе́ в боле́зни живо́т мой и ле́та моя́ в воздыха́ниих, изнемо́же нището́ю кре́пость моя́ и ко́сти моя́ смято́шася. 12 От всех враг мои́х бых поноше́ние, и сосе́дом мои́м зело́, и страх зна́емым мои́м: ви́дящии мя вон бежа́ша от мене́. 13 Забве́н бых я́ко мертв от се́рдца, бых я́ко сосу́д погубле́н. 14 Я́ко слы́шах гажде́ние мно́гих, живу́щих о́крест, внегда́ собра́тися им вку́пе на мя, прия́ти ду́шу мою́ совеща́ша. 15 Аз же на Тя, Го́споди, упова́х, рех: Ты еси́ Бог мой. 16 В руку́ Твое́ю жре́бии мои́: изба́ви мя из руки́ враг мои́х и от гоня́щих мя. 17 Просвети́ лице́ Твое́ на раба́ Твоего́, спаси́ мя ми́лостию Твое́ю. 18 Го́споди, да не постыжу́ся, я́ко призва́х Тя: да постыдя́тся нечести́вии и сни́дут во ад. 19 Не́мы да бу́дут устны́ льсти́выя, глаго́лющыя на пра́веднаго беззако́ние, горды́нею и уничиже́нием. 20 Коль мно́гое мно́жество бла́гости Твоея́, Го́споди, ю́же скрыл еси́ боя́щымся Тебе́, соде́лал еси́ упова́ющым на Тя пред сы́ны челове́ческими. 21 Скры́еши их в та́йне лица́ Твоего́ от мяте́жа челове́ческа, покры́еши их в кро́ве от пререка́ния язы́к. 22 Благослове́н Госпо́дь, я́ко удиви́ ми́лость Свою́ во гра́де огражде́ния. 23 Аз же рех во изступле́нии мое́м: отве́ржен есмь от лица́ о́чию Твое́ю: сего́ ра́ди услы́шал еси́ глас моли́твы моея́, внегда́ воззва́х к Тебе́. 24 Возлюби́те Го́спода, вси преподо́бнии Его́, я́ко и́стины взыска́ет Госпо́дь, и воздае́т изли́ше творя́щым горды́ню. 25 Мужа́йтеся, и да крепи́тся се́рдце ва́ше, вси упова́ющии на Го́спода. <br><br> Псалом 31 <br><br> Псало́м Дави́ду, ра́зума <br><br> 1 Блаже́ни, и́хже оста́вишася беззако́ния и и́хже прикры́шася греси́. 2 Блаже́н муж, eму́же не вмени́т Госпо́дь греха́, ниже́ есть во усте́х eго́ лесть. 3 Я́ко умолча́х, обетша́ша ко́сти моя́, от е́же зва́ти ми весь день. 4 Я́ко день и нощь отяготе́ на мне рука́ Твоя́, возврати́хся на страсть, егда́ унзе́ ми терн. 5 Беззако́ние мое́ позна́х и греха́ моего́ не покры́х, рех: испове́м на мя беззако́ние мое́ Го́сподеви, и Ты оста́вил еси́ нече́стие се́рдца моего́. 6 За то помо́лится к Тебе́ всяк преподо́бный во вре́мя благопотре́бно: оба́че в пото́пе вод мно́гих к нему́ не прибли́жатся. 7 Ты еси́ прибе́жище мое́ от ско́рби обдержа́щия мя: ра́досте моя́, изба́ви мя от обыше́дших мя. 8 Вразумлю́ тя и наста́влю тя на путь сей, во́ньже по́йдеши, утвержу́ на тя о́чи Мои́. 9 Не бу́дите я́ко конь и меск, и́мже несть ра́зума: брозда́ми и уздо́ю че́люсти их востя́гнеши, не приближа́ющихся к тебе́. 10 Мно́ги ра́ны гре́шному, упова́ющаго же на Го́спода ми́лость обы́дет. 11 Весели́теся о Го́споде, и ра́дуйтеся, пра́веднии, и хвали́теся, вси пра́вии се́рдцем. <br><br> Слава: <br><br> По 4–й кафисме, Трисвятое по Отче наш: <br><br> Таже тропари, глас 7: Смире́нную мою́ ду́шу посети́, Го́споди, во гресе́х все житие́ ижди́вшую: и́мже о́бразом блудни́цу, приими́ и мене́, и спаси́ мя. <br><br> Препла́вая пучи́ну настоя́щаго жития́, помышля́ю бе́здну мно́гих мои́х зол, и не име́яй окорми́теля помышле́ний, Петро́в провещава́ю Ти глас: спаси́ мя, Христе́, спаси́ мя, Бо́же, я́ко Человеколю́бец. <br><br> Слава: Ско́ро совни́дем в неве́стник Христо́в, да вси услы́шим блаже́нный глас Христа́ Бо́га на́шего: прииди́те, лю́бящии Небе́сную сла́ву, соприча́стницы бы́вше му́дрых дев, уясни́вше свещы́ на́ша ве́рою. <br><br> И ныне: Душе́, пока́йся пре́жде исхо́да твоего́, суд неумы́тен гре́шным есть и нестерпи́мый. Возопи́й Го́споду во умиле́нии се́рдца: согреши́х Ти в ве́дении и не в ве́дении, Ще́дрый, моли́твами Богоро́дицы уще́дри и спаси́ мя. <br><br> Го́споди, поми́луй (40) и молитва: <br><br> Тебе́, Го́споди, еди́ному Благо́му и Непамятозло́бному, испове́даю грехи́ моя́, Тебе́ припа́даю вопия́, недосто́йный: согреши́х, Го́споди, согреши́х и несмь досто́ин воззре́ти на высоту́ небе́сную от мно́жества непра́вд мои́х. Но, Го́споди мой, Го́споди, да́руй ми сле́зы умиле́ния, еди́ный Бла́же и Ми́лостивый, я́ко да и́ми Тя умолю́, очи́ститися пре́жде ко́нца от вся́каго греха́: стра́шно бо и гро́зно ме́сто и́мам проити́, те́ла разлучи́вся, и мно́жество мя мра́чное и безчелове́чное де́монов сря́щет, и никто́же в по́мощь спу́тствуяй или́ избавля́яй. Тем припа́даю Твое́й бла́гости, не преда́ждь оби́дящым мя, ниже́ да похва́лятся о мне врази́ мои́, Благи́й Го́споди, ниже́ да реку́т: в ру́ки на́ша прише́л еси́, и нам пре́дан еси́. Ни, Го́споди, не забу́ди щедро́т Твои́х и не возда́ждь ми по беззако́нием мои́м, и не отврати́ лица́ Твоего́ от мене́: но Ты, Го́споди, накажи́ мя, оба́че ми́лостию и щедро́тами. Враг же мой да не возра́дуется о мне, но угаси́ eго́ на мя преще́ния и все упраздни́ eго́ де́йство, и даждь ми к Тебе́ путь неуко́рный, Благи́й Го́споди: зане́же и согреши́в, не прибего́х ко ино́му врачу́, и не простро́х руки́ моея́ к бо́гу чужде́му, не отри́ни у́бо моле́ния моего́, но услы́ши мя Твое́ю благо́стию и утверди́ мое́ се́рдце стра́хом Твои́м, и да бу́дет благода́ть Твоя́ на мне, Го́споди, я́ко огнь попаля́яй нечи́стыя во мне по́мыслы. Ты бо еси́, Го́споди, свет, па́че вся́каго све́та; ра́дость, па́че вся́кия ра́дости; упокое́ние, па́че вся́каго упокое́ния; жизнь и́стинная и спасе́ние, пребыва́ющее во ве́ки веко́в, ами́нь. <br><br> 
</div>
    
  <div class="kathisma" id="kathisma-9">
    <h2>Кафи́сма пя́тая</h2> <br> Псалом 32 <br><br> Псало́м Дави́ду, не надпи́сан у евре́й <br><br> 1 Ра́дуйтеся, пра́веднии, о Го́споде, пра́вым подоба́ет похвала́. 2 Испове́дайтеся Го́сподеви в гу́слех, во псалти́ри десятостру́ннем по́йте Ему́. 3 Воспо́йте Ему́ песнь но́ву, до́бре по́йте Ему́ со восклица́нием: 4 я́ко пра́во сло́во Госпо́дне, и вся дела́ Его́ в ве́ре. 5 Лю́бит ми́лостыню и суд Госпо́дь, ми́лости Госпо́дни испо́лнь земля́. 6 Сло́вом Госпо́дним небеса́ утверди́шася, и ду́хом уст Его́ вся си́ла их. 7 Собира́яй я́ко мех во́ды морски́я, полага́яй в сокро́вищах бе́здны. 8 Да убои́тся Го́спода вся земля́, от Него́же да подви́жутся вси живу́щии по вселе́нней. 9 Я́ко Той рече́, и бы́ша, Той повеле́, и созда́шася. 10 Госпо́дь разоря́ет сове́ты язы́ков, отмета́ет же мы́сли люде́й, и отмета́ет сове́ты князе́й. 11 Сове́т же Госпо́день во век пребыва́ет, помышле́ния се́рдца Его́ в род и род. 12 Блаже́н язы́к, eму́же есть Госпо́дь Бог eго́, лю́ди, я́же избра́ в насле́дие Себе́. 13 С Небесе́ призре́ Госпо́дь, ви́де вся сы́ны челове́ческия. 14 От гото́ваго жили́ща Своего́ призре́ на вся живу́щыя на земли́. 15 Созда́вый на еди́не сердца́ их, разумева́яй на вся дела́ их. 16 Не спаса́ется царь мно́гою си́лою, и исполи́н не спасе́тся мно́жеством кре́пости своея́. 17 Лож конь во спасе́ние, во мно́жестве же си́лы своея́ не спасе́тся. 18 Се о́чи Госпо́дни на боя́щыяся Его́, упова́ющыя на ми́лость Его́. 19 Изба́вити от сме́рти ду́шы их, и препита́ти я́ в глад. 20 Душа́ же на́ша ча́ет Го́спода, я́ко Помо́щник и Защи́титель наш есть. 21 Я́ко о Нем возвесели́тся се́рдце на́ше, и во и́мя свято́е Его́ упова́хом. 22 Бу́ди, Го́споди, ми́лость Твоя́ на нас, я́коже упова́хом на Тя. <br><br> Псалом 33 <br><br> 1 Псало́м Дави́ду, внегда́ измени́ лице́ свое́ пред Авимеле́хом, и отпусти́ его́, и отъи́де <br><br> 2 Благословлю́ Го́спода на вся́кое вре́мя, вы́ну хвала́ Его́ во усте́х мои́х. 3 О Го́споде похва́лится душа́ моя́, да услы́шат кро́тцыи и возвеселя́тся. 4 Возвели́чите Го́спода со мно́ю и вознесе́м и́мя Его́ вку́пе. 5 Взыска́х Го́спода и услы́ша мя, и от всех скорбе́й мои́х изба́ви мя. 6 Приступи́те к Нему́ и просвети́теся, и ли́ца ва́ша не постыдя́тся. 7 Сей ни́щий воззва́, и Госпо́дь услы́ша и́, и от всех скорбе́й eго́ спасе́ и́. 8 Ополчи́тся А́нгел Госпо́день о́крест боя́щихся Его́, и изба́вит их. 9 Вкуси́те и ви́дите, я́ко благ Госпо́дь; блаже́н муж, и́же упова́ет Нань. 10 Бо́йтеся Го́спода, вси святи́и Его́, я́ко несть лише́ния боя́щымся Его́. 11 Бога́тии обнища́ша и взалка́ша, взыска́ющии же Го́спода не лиша́тся вся́каго бла́га. 12 Прииди́те, ча́да, послу́шайте мене́, стра́ху Госпо́дню научу́ вас. 13 Кто́ есть челове́к хотя́й живо́т, любя́й дни ви́дети бла́ги? 14 Удержи́ язы́к твой от зла, и устне́ твои́, е́же не глаго́лати льсти. 15 Уклони́ся от зла и сотвори́ бла́го. Взыщи́ ми́ра, и пожени́ и́. 16 о́чи Госпо́дни на пра́ведныя, и у́ши Его́ в моли́тву их. 17 Лице́ же Госпо́дне на творя́щыя зла́я, е́же потреби́ти от земли́ па́мять их. 18 Воззва́ша пра́веднии, и Госпо́дь услы́ша их, и от всех скорбе́й их изба́ви их. 19 Близ Госпо́дь сокруше́нных се́рдцем, и смире́нныя ду́хом спасе́т. 20 Мно́ги ско́рби пра́ведным, и от всех их изба́вит я́ Госпо́дь. 21 Храни́т Госпо́дь вся ко́сти их, ни еди́на от них сокруши́тся. 22 Смерть гре́шников люта́, и ненави́дящии пра́веднаго прегре́шат. 23 Изба́вит Госпо́дь ду́шы раб Свои́х, и не прегреша́т вси, упова́ющии на Него́. <br><br> 
      Слава: <br><br> Псалом 34 <br><br> Псало́м Дави́ду <br><br> 1 Суди́, Го́споди, оби́дящыя мя, побори́ борю́щыя мя. 2 Приими́ ору́жие и щит, и воста́ни в по́мощь мою́. 3 Изсу́ни мечь, и заключи́ сопроти́в гоня́щих мя. Рцы души́ мое́й: спасе́ние твое́ есмь Аз. 4 Да постыдя́тся и посра́мятся и́щущии ду́шу мою́, да возвратя́тся вспять и постыдя́тся мы́слящии ми зла́я. 5 Да бу́дут я́ко прах пред лице́м ве́тра, и А́нгел Госпо́день оскорбля́я их. 6 Да бу́дет путь их тма и по́лзок, и А́нгел Госпо́день погоня́яй их: 7 я́ко ту́не скры́ша ми па́губу се́ти своея́, всу́е поноси́ша души́ мое́й. 8 Да прии́дет eму́ сеть, ю́же не весть, и лови́тва, ю́же скры, да объи́мет и́, и в сеть да впаде́т в ню. 9 Душа́ же моя́ возра́дуется о Го́споде, возвесели́тся о спасе́нии Его́. 10 Вся ко́сти моя́ реку́т: Го́споди, Го́споди, кто́ подо́бен Тебе́? Избавля́яй ни́ща из руки́ кре́пльших eго́, и ни́ща, и убо́га от расхища́ющих eго́. 11 Воста́вше на мя свиде́теле непра́веднии, я́же не ве́дях, вопроша́ху мя. 12 Возда́ша ми лука́вая воз блага́я, и безча́дие души́ мое́й. 13 Аз же, внегда́ они́ стужа́ху ми, облача́хся во вре́тище, и смиря́х посто́м ду́шу мою́, и моли́тва моя́ в не́дро мое́ возврати́тся. 14 Я́ко бли́жнему, я́ко бра́ту на́шему, та́ко угожда́х, я́ко пла́ча и се́туя, та́ко смиря́хся. 15 И на мя возвесели́шася и собра́шася: собра́шася на мя ра́ны, и не позна́х, раздели́шася, и не умили́шася. 16 Искуси́ша мя, подражни́ша мя подражне́нием, поскрежета́ша на мя зубы́ свои́ми. 17 Го́споди, когда́ у́зриши? Устро́й ду́шу мою́ от злоде́йства их, от лев единоро́дную мою́. 18 Испове́мся Тебе́ в це́ркви мно́зе, в лю́дех тя́жцех восхвалю́ Тя. 19 Да не возра́дуются о мне вражду́ющии ми непра́ведно, ненави́дящии мя ту́не и помиза́ющии очи́ма. 20 Я́ко мне у́бо ми́рная глаго́лаху и на гнев ле́сти помышля́ху. 21 Разшири́ша на мя уста́ своя́, ре́ша: бла́гоже, бла́гоже, ви́деша о́чи на́ши. 22 Ви́дел еси́, Го́споди, да не премолчи́ши. Го́споди, не отступи́ от мене́. 23 Воста́ни, Го́споди, и вонми́ суду́ моему́, Бо́же мой и Го́споди мой, на прю мою́. 24 суди́ ми, Го́споди, по пра́вде Твое́й, Го́споди Бо́же мой, и да не возра́дуются о мне. 25 Да не реку́т в сердца́х своих: бла́гоже, бла́гоже души́ на́шей, ниже́ да реку́т: пожро́хом eго́. 26 Да постыдя́тся и посра́мятся вку́пе ра́дующиися злом мои́м, да облеку́тся в студ и срам велере́чующии на мя. 27 Да возра́дуются и возвеселя́тся хотя́щии пра́вды моея́, и да реку́т вы́ну: да возвели́чится Госпо́дь, хотя́щии ми́ра рабу́ Его́. 28 И язы́к мой поучи́тся пра́вде Твое́й, весь день хвале́ Твое́й. <br><br> Псалом 35 <br><br> 1 В коне́ц, о́троку Госпо́дню Дави́ду <br><br> 2 Глаго́лет пребеззако́нный согреша́ти в себе́: несть стра́ха Бо́жия пред очи́ма eго́. 3 Я́ко ульсти́ пред ним обрести́ беззако́ние свое́ и возненави́дети. 4 Глаго́лы уст eго́ беззако́ние и лесть, не восхоте́ разуме́ти е́же ублажи́ти. 5 Беззако́ние помы́сли на ло́жи свое́м: предста́ вся́кому пути́ небла́гу, о зло́бе же не негодова́. 6 Го́споди, на Небеси́ ми́лость Твоя́ и и́стина Твоя́ до о́блак. 7 Пра́вда Твоя́, я́ко го́ры Бо́жия, судьбы́ Твоя́ бе́здна мно́га. Челове́ки и скоты́ спасе́ши, Го́споди. 8 Я́ко умно́жил еси́ ми́лость Твою́, Бо́же, сы́нове же челове́честии в кро́ве крилу́ Твое́ю наде́ятися и́мут. 9 Упию́тся от ту́ка до́му Твоего́, и пото́ком сла́дости Твоея́ напои́ши я́. 10 Я́ко у Тебе́ исто́чник живота́, во све́те Твое́м у́зрим свет. 11 Проба́ви ми́лость Твою́ ве́дущим Тя и пра́вду Твою́ пра́вым се́рдцем. 12 Да не прии́дет мне нога́ горды́ни, и рука́ гре́шнича да не подви́жит мене́. 13 Та́мо падо́ша вси де́лающии беззако́ние: изринове́ни бы́ша, и не возмо́гут ста́ти. <br><br> 
        Слава: <br><br> Псалом 36 <br><br> Псало́м Дави́ду <br><br> 1 Не ревну́й лука́внующым, ниже́ зави́ди творя́щим беззако́ние. 2 Зане́ я́ко трава́ ско́ро и́зсшут, и я́ко зе́лие зла́ка ско́ро отпаду́т. 3 Упова́й на Го́спода и твори́ благосты́ню, и насели́ зе́млю, и упасе́шися в бога́тстве ея́. 4 Наслади́ся Го́сподеви, и даст ти проше́ния се́рдца Твоего́. 5 Откры́й ко Го́споду путь твой и упова́й на Него́, и Той сотвори́т: 6 и изведе́т, я́ко свет, пра́вду твою́ и судьбу́ твою́, я́ко полу́дне. 7 Повини́ся Го́сподеви и умоли́ Его́. Не ревну́й спе́ющему в пути́ свое́м, челове́ку, творя́щему законопреступле́ние. 8 Преста́ни от гне́ва и оста́ви я́рость, не ревну́й е́же лука́вновати. 9 Зане́ лука́внующии потребя́тся, терпя́щии же Го́спода, ти́и насле́дят зе́млю. 10 И еще́ ма́ло, и не бу́дет гре́шника, и взы́щеши ме́сто eго́, и не обря́щеши. 11 Кро́тцыи же насле́дят зе́млю и насладя́тся о мно́жестве ми́ра. 12 Назира́ет гре́шный пра́веднаго и поскреже́щет нань зубы́ свои́ми. 13 Госпо́дь же посмее́тся eму́, зане́ прозира́ет, я́ко прии́дет день eго́. 14 Мечь извлеко́ша гре́шницы, напряго́ша лук свой, низложи́ти убо́га и ни́ща, закла́ти пра́выя се́рдцем. 15 Мечь их да вни́дет в сердца́ их, и лу́цы их да сокруша́тся. 16 Лу́чше ма́лое пра́веднику, па́че бога́тства гре́шных мно́га. 17 Зане́ мы́шцы гре́шных сокруша́тся, утвержда́ет же пра́ведныя Госпо́дь. 18 Весть Госпо́дь пути́ непоро́чных, и достоя́ние их в век бу́дет. 19 Не постыдя́тся во вре́мя лю́тое, и во днех гла́да насы́тятся, я́ко гре́шницы поги́бнут. 20 Врази́ же Госпо́дни, ку́пно просла́витися им и вознести́ся, исчеза́юще я́ко дым исчезо́ша. 21 Зае́млет гре́шный и не возврати́т, пра́ведный же ще́дрит и дае́т. 22 Я́ко благословя́щии Его́ насле́дят зе́млю, клену́щии же Его́ потребя́тся. 23 От Го́спода стопы́ челове́ку исправля́ются, и пути́ eго́ восхо́щет зело́. 24 Егда́ паде́т, не разбие́тся, я́ко Госпо́дь подкрепля́ет ру́ку eго́. 25 Юне́йший бых, и́бо состаре́хся, и не ви́дех пра́ведника оста́влена, ниже́ се́мени eго́ прося́ща хле́бы. 26 Весь день ми́лует и взаи́м дае́т пра́ведный, и се́мя eго́ во благослове́ние бу́дет. 27 Уклони́ся от зла и сотвори́ бла́го, и всели́ся в век ве́ка. 28 Я́ко Госпо́дь лю́бит суд и не оста́вит преподо́бных Свои́х, во век сохраня́тся. Беззако́нницы же изжену́тся, и се́мя нечести́вых потреби́тся. 29 Пра́ведницы же насле́дят зе́млю и вселя́тся в век ве́ка на ней. 30 Уста́ пра́веднаго поуча́тся прему́дрости, и язы́к eго́ возглаго́лет суд. 31 Зако́н Бо́га eго́ в се́рдце eго́, и не за́пнутся стопы́ eго́. 32 Сматря́ет гре́шный пра́веднаго и и́щет е́же умертви́ти eго́. 33 Госпо́дь же не оста́вит eго́ в руку́ eго́, ниже́ осу́дит eго́, егда́ су́дит eму́. 34 Потерпи́ Го́спода и сохрани́ путь Его́, и вознесе́т тя, е́же насле́дити зе́млю, внегда́ потребля́тися гре́шником у́зриши. 35 Ви́дех нечести́ваго превознося́щася и вы́сящася, я́ко ке́дры Лива́нския. 36 И ми́мо идо́х, и се не бе́, и взыска́х eго́, и не обре́теся ме́сто eго́. 37 Храни́ незло́бие и виждь правоту́, я́ко есть оста́нок челове́ку ми́рну. 38 Беззако́нницы же потребя́тся вку́пе: оста́нцы же нечести́вых потребя́тся. 39 Спасе́ние же пра́ведных от Го́спода, и Защи́титель их есть во вре́мя ско́рби. 40 И помо́жет им Госпо́дь, и изба́вит их, и изме́т их от гре́шник, и спасе́т их, я́ко упова́ша на Него́. <br><br> 
          Слава: <br><br> По 5–й кафисме, Трисвятое по Отче наш: <br><br> Таже тропари, глас 5: Стра́шный Твой Престо́л, лука́вое мое́ житие́. И кто мя изба́вит тогда́шния ну́жды, а́ще не Ты поми́луеши мя, Христе́ Бо́же, я́ко Щедр и Человеколю́бец? <br><br> Слава: Попече́ние жития́ изгна́ мя рая́, и что сотворю́, отча́янный. Сего́ ра́ди толку́ во врата́ и зову́: Го́споди, Го́споди, отве́рзи ми покая́нием и спаси́ мя. <br><br> И ныне: Кий нарече́м храм Твой, Богоро́дице? Приста́нище ли духо́вное? или́ рай сла́дости Небе́сныя, хода́тайствен жи́зни неконча́емыя? Вся бо и́маши до́брая, всегда́ моли́ся Христу́ спасти́ся душа́м на́шим. <br><br> Го́споди, поми́луй (40) и молитва: <br><br> Бо́же Пра́ведный и Хва́льный, Бо́же Вели́кий и Кре́пкий, Бо́же Преве́чный, услы́ши гре́шнаго му́жа моли́тву в час сей: услы́ши мя, обеща́вый услы́шати во и́стине Тя призыва́ющих, и не омерзи́ мя, нечи́стыя устне́ иму́ща и во гресе́х содержи́ма, упова́ние всех конце́в земли́ и стра́нствующих дале́че. Приими́ ору́жие и щит и воста́ни в по́мощь мою́: изле́й мечь и заключи́ сопроти́в гоня́щих мя. Запрети́ нечи́стым духово́м от лица́ безу́мия моего́, и да отлучи́тся от моея́ мы́сли дух не́нависти и злопомне́ния, дух за́висти и ле́сти, дух боя́зни и уны́ния, дух го́рдости и вся́кия ины́я зло́бы; и да уга́снет вся́кое разжже́ние и движе́ние пло́ти моея́, от диа́вольскаго де́йства составля́емое, и да просвети́тся моя́ душа́ и те́ло, и дух све́том Твоего́ Боже́ственнаго позна́ния: да мно́жеством щедро́т Твои́х дости́гну соедине́ния ве́ры, в му́жа соверше́нна, в ме́ру во́зраста, и просла́влю со А́нгелы и все́ми святы́ми Твои́ми всечестно́е и великоле́пое и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь. <br><br> 
            </div>
            
  <div class="kathisma" id="kathisma-10">
            <h2>Кафи́сма шеста́я</h2> <br> Псалом 37 <br><br> <i>1 Псало́м Дави́ду, в воспомина́ние о суббо́те</i> <br><br> 2 Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́. 3 Я́ко стре́лы Твоя́ унзо́ша во мне, и утверди́л еси́ на мне ру́ку Твою́. 4 Несть исцеле́ния в пло́ти мое́й от лица́ гне́ва Твоего́, несть ми́ра в косте́х мои́х от лица́ грех мои́х. 5 Я́ко беззако́ния моя́ превзыдо́ша главу́ мою́, я́ко бре́мя тя́жкое отяготе́ша на мне. 6 Возсмерде́ша и согни́ша ра́ны моя́ от лица́ безу́мия моего́. 7 Пострада́х и сляко́хся до конца́, весь день се́туя хожда́х. 8 Я́ко ля́двия моя́ напо́лнишася поруга́ний, и несть исцеле́ния в пло́ти мое́й. 9 Озло́блен бых и смири́хся до зела́, рыка́х от воздыха́ния се́рдца моего́. 10 Го́споди, пред Тобо́ю все жела́ние мое́ и воздыха́ние мое́ от Тебе́ не утаи́ся. 11 Се́рдце мое́ смяте́ся, оста́ви мя си́ла моя́, и свет о́чию мое́ю, и той несть со мно́ю. 12 Дру́зи мои́ и и́скреннии мои́ пря́мо мне прибли́жишася и ста́ша, 13 и бли́жнии мои́ отдале́че мене́ ста́ша и нужда́хуся и́щущии ду́шу мою́, и и́щущии зла́я мне глаго́лаху су́етная и льсти́вным весь день поуча́хуся. 14 Аз же я́ко глух не слы́шах и я́ко нем не отверза́яй уст свои́х. 15 И бых я́ко челове́к не слы́шай и не имы́й во усте́х свои́х обличе́ния. 16 Я́ко на Тя, Го́споди, упова́х, Ты услы́шиши, Го́споди Бо́же мой. 17 Я́ко рех: да не когда́ пора́дуют ми ся врази́ мои́: и внегда́ подвижа́тися нога́м мои́м, на мя велере́чеваша. 18 Я́ко аз на ра́ны гото́в, и боле́знь моя́ предо мно́ю есть вы́ну. 19 Я́ко беззако́ние мое́ аз возвещу́ и попеку́ся о гресе́ мое́м. 20 Врази́ же мои́ живу́т и укрепи́шася па́че мене́, и умно́жишася ненави́дящии мя без пра́вды. 21 Воздаю́щии ми зла́я возблага́я оболга́ху мя, зане́ гоня́х благосты́ню. 22 Не оста́ви мене́, Го́споди Бо́же мой, не отступи́ от мене́. 23 Вонми́ в по́мощь мою́, Го́споди спасе́ния моего́. <br><br> Псалом 38 <br><br> <i>1 В коне́ц, Идифу́му, песнь Дави́ду</i> <br><br> 2 Рех: сохраню́ пути́ моя́, е́же не согреша́ти ми язы́ком мои́м: положи́х усто́м мои́м храни́ло, внегда́ воста́ти гре́шному предо мно́ю. 3 Онеме́х и смири́хся, и умолча́х от благ, и боле́знь моя́ обнови́ся. 4 Согре́яся се́рдце мое́ во мне, и в поуче́нии мое́м разгори́тся огнь. Глаго́лах язы́ком мои́м: 5 скажи́ ми, Го́споди, кончи́ну мою́ и число́ дней мои́х, ко́е есть? Да разуме́ю, что лиша́юся аз? 6 Се пя́ди положи́л еси́ дни моя́, и соста́в мой я́ко ничто́же пред Тобо́ю, оба́че вся́ческая суета́ всяк челове́к живы́й. 7 У́бо о́бразом хо́дит челове́к, оба́че всу́е мяте́тся: сокро́вищствует, и не весть, кому́ собере́т я́. 8 И ны́не кто терпе́ние мое́, не Госпо́дь ли? И соста́в мой от Тебе́ есть. 9 От всех беззако́ний мои́х изба́ви мя, поноше́ние безу́мному дал мя еси́. 10 Онеме́х и не отверзо́х уст мои́х, я́ко Ты сотвори́л еси́. 11 Отста́ви от мене́ ра́ны Твоя́: от кре́пости бо руки́ Твоея́ аз исчезо́х. 12 Во обличе́ниих о беззако́нии наказа́л еси́ челове́ка и иста́ял еси́, я́ко паучи́ну, ду́шу eго́: оба́че всу́е всяк челове́к. 13 Услы́ши моли́тву мою́, Го́споди, и моле́ние мое́ внуши́, слез мои́х не премолчи́: я́ко пресе́льник аз есмь у Тебе́ и пришле́ц, я́коже вси отцы́ мои́. 14 Осла́би ми, да почи́ю, пре́жде да́же не отъиду́, и ктому́ не бу́ду. <br><br> Псалом 39 <br><br> <i>1 В коне́ц, псало́м Дави́ду</i> <br><br> 2 Терпя́, потерпе́х Го́спода, и внят ми, и услы́ша моли́тву мою́. 3 И возведе́ мя от ро́ва страсте́й, и от бре́ния ти́ны, и поста́ви на ка́мени но́зе мои́, и испра́ви стопы́ моя́, 4 и вложи́ во уста́ моя́ песнь но́ву, пе́ние Бо́гу на́шему. У́зрят мно́зи и убоя́тся, и упова́ют на Го́спода. 5 Блаже́н муж, eму́же есть и́мя Госпо́дне упова́ние eго́, и не призре́ в суеты́ и неистовле́ния ло́жная. 6 Мно́га сотвори́л еси́ Ты, Го́споди, Бо́же мой, чудеса́ Твоя́ и помышле́нием Твои́м несть кто уподо́бится Тебе́: возвести́х и глаго́лах, умно́жишася па́че числа́. 7 Же́ртвы и приноше́ния не восхоте́л еси́, те́ло же сверши́л ми еси́, всесожже́ний и о гресе́ не взыска́л еси́. 8 Тогда́ рех: се прииду́, в глави́зне кни́жне пи́сано есть о мне: 9 е́же сотвори́ти во́лю Твою́, Бо́же мой, восхоте́х, и зако́н Твой посреде́ чре́ва моего́. 10 Благовести́х пра́вду в це́ркви вели́цей, се устна́м мои́м не возбраню́: Го́споди, Ты разуме́л еси́. 11 Пра́вду Твою́ не скрых в се́рдце мое́м, и́стину Твою́ и спасе́ние Твое́ рех, не скрых ми́лость Твою́ и и́стину Твою́ от со́нма мно́га. 12 Ты же, Го́споди, не удали́ щедро́т Твои́х от мене́: ми́лость Твоя́ и и́стина Твоя́ вы́ну да засту́пите мя. 13 Я́ко одержа́ша мя зла́я, и́мже несть числ́а, постиго́ша мя беззако́ния моя́, и не возмого́х зре́ти, умно́жишася па́че влас главы́ моея́, и се́рдце мое́ оста́ви мя. 14 Благоволи́, Го́споди, изба́вити мя: Го́споди, во е́же помощи́ ми вонми́. 15 Да постыдя́тся и посра́мятся вку́пе и́щущии ду́шу мою́ изъя́ти ю́, да возвратя́тся вспять и постыдя́тся хотя́щии ми зла́я. 16 Да прии́мут а́бие студ свой глаго́лющии ми: бла́гоже, бла́гоже. 17 Да возра́дуются и возвеселя́тся о Тебе́ вси и́щущии Тебе́, Го́споди, и да реку́т вы́ну: да возвели́чится Госпо́дь, лю́бящии спасе́ние Твое́. 18 Аз же нищ есмь и убо́г, Госпо́дь попече́тся о мне. Помо́щник мой и Защи́титель мой еси́ Ты, Бо́же мой, не закосни́. <br><br> Слава: <br><br> Псалом 40 <br><br> <i>1 В коне́ц, псало́м Дави́ду</i> <br><br> 2 Блаже́н разумева́яй на ни́ща и убо́га, в день лют изба́вит eго́ Госпо́дь. 3 Госпо́дь да сохрани́т eго́ и живи́т eго́, и да ублажи́т eго́ на земли́, и да не преда́ст eго́ в ру́ки враго́в eго́. 4 Госпо́дь да помо́жет eму́ на одре́ боле́зни eго́: все ло́же eго́ обрати́л еси́ в боле́зни eго́. 5 Аз рех: Го́споди, поми́луй мя, исцели́ ду́шу мою́, я́ко согреши́х Ти. 6 Врази́ мои́ ре́ша мне зла́я: когда́ у́мрет и поги́бнет и́мя eго́? 7 И вхожда́ше ви́дети, всу́е глаго́лаше се́рдце eго́, собра́ беззако́ние себе́, исхожда́ше вон и глаго́лаше вку́пе. 8 На мя шепта́ху вси врази́ мои́, на мя помышля́ху зла́я мне. 9 Сло́во законопресту́пное возложи́ша на мя: еда́ спяй не приложи́т воскресну́ти? 10 И́бо челове́к ми́ра моего́, на него́же упова́х, яды́й хле́бы моя́, возвели́чи на мя запина́ние. 11 Ты же, Го́споди, поми́луй мя и возста́ви мя и возда́м им. 12 В сем позна́х, я́ко восхоте́л мя еси́, я́ко не возра́дуется враг мой о мне. 13 Мене́ же за незло́бие прия́л и утверди́л мя еси́ пред Тобою́ в век. 14 Благослове́н Госпо́дь Бог Изра́илев от ве́ка и до ве́ка: бу́ди, бу́ди. <br><br> Псалом 41 <br><br> <i>1 В коне́ц, в ра́зум сыно́в Коре́овых, псало́м Дави́ду, не надпи́сан у евре́й</i> <br><br> 2 И́мже о́бразом жела́ет еле́нь на исто́чники водны́я, си́це жела́ет душа́ моя́ к Тебе́, Бо́же. 3 Возжада́ душа́ моя́ к Бо́гу Кре́пкому, Живо́му: когда́ прииду́ и явлю́ся лицу́ Бо́жию? 4 Бы́ша сле́зы моя́ мне хлеб день и нощь, внегда́ глаго́латися мне на всяк день: где есть Бог твой? 5 Сия́ помяну́х и излия́х на мя ду́шу мою́, я́ко пройду́ в ме́сто селе́ния ди́вна, да́же до до́му Бо́жия, во гла́се ра́дования и испове́дания шу́ма пра́зднующаго. 6 Вску́ю приско́рбна еси́, душе́ моя́? И вску́ю смуща́еши мя? Упова́й на Бо́га, я́ко испове́мся Ему́, спасе́ние лица́ моего́, и Бог мой. 7 Ко мне самому́ душа́ моя́ смяте́ся: сего́ ра́ди помяну́х Тя от земли́ Иорда́нски и Ермонии́мски, от горы́ ма́лыя. 8 Бе́здна бе́здну призыва́ет во гла́се хля́бий Твои́х, вся высоты́ Твоя́ и во́лны Твоя́ на мне преидо́ша. 9 В день запове́сть Госпо́дь ми́лость Свою́, и но́щию песнь Его́ от мене́, моли́тва Бо́гу живота́ моего́. 10 Реку́ Бо́гу: Засту́пник мой еси́, почто́ мя забы́л еси́? И вску́ю се́туя хожду́, внегда́ оскорбля́ет враг? 11 Внегда́ сокруша́тися косте́м мои́м, поноша́ху ми врази́ мои́, внегда́ глаго́лати им мне на всяк день: где есть Бог твой? 12 Вску́ю приско́рбна еси́, душе́ моя́? И вску́ю смуща́еши мя? Упова́й на Бо́га, я́ко испове́мся Ему́, спасе́ние лица́ моего́, и Бог мой. <br><br> Псалом 42 <br><br> <i>Псало́м Дави́ду, не надпи́сан у евре́й</i> <br><br> 1 Суди́ ми, Бо́же, и разсуди́ прю мою́, от язы́ка непреподо́бна, от челове́ка непра́ведна и льсти́ва изба́ви мя. 2 Зане́ Ты еси́, Бо́же, Кре́пость моя́, вску́ю отри́нул мя еси́? И вску́ю се́туя хожду́, внегда́ оскорбля́ет враг? 3 Посли́ свет Твой и и́стину Твою́, та мя наста́виста и введо́ста мя в го́ру святу́ю Твою́ и в селе́ния Твоя́. 4 И вни́ду к же́ртвеннику Бо́жию, к Бо́гу веселя́щему ю́ность мою́, испове́мся Тебе́ в гу́слех, Бо́же, Бо́же мой. 5 Вску́ю приско́рбна еси́, душе́ моя́? И вску́ю смуща́еши мя? Упова́й на Бо́га, я́ко испове́мся Ему́, спасе́ние лица́ моего́, и Бог мой. <br><br> Слава: <br><br> Псалом 43 <br><br> 1 <i>В коне́ц, сыно́в Коре́овых, в ра́зум</i> <br><br> 2 Бо́же, уши́ма на́шима услы́шахом, и отцы́ на́ши возвести́ша нам де́ло, е́же соде́лал еси́ во днех их, во днех дре́вних. 3 Рука́ Твоя́ язы́ки потреби́, и насади́л я́ еси́, озло́бил еси́ лю́ди и изгна́л еси́ я́. 4 Не бо мече́м свои́м насле́диша зе́млю, и мы́шца их не спа́се их, но десни́ца Твоя́, и мы́шца Твоя́, и просвеще́ние лица́ Твоего́, я́ко благоволи́л еси́ в них. 5 Ты еси́ Сам Царь мой и Бог мой, запове́даяй спасе́ния Иа́ковля. 6 О Тебе́ враги́ на́ша избоде́м ро́ги, и о и́мени Твое́м уничижи́м востаю́щыя на ны. 7 Не на лук бо мой упова́ю, и мечь мой не спасе́т мене́. 8 Спасл бо еси́ нас от стужа́ющих нам, и ненави́дящих нас посрами́л еси́. 9 О Бо́зе похва́лимся весь день и о и́мени Твое́м испове́мыся во век. 10 Ны́не же отри́нул еси́ и посрами́л еси́ нас, и не изы́деши, Бо́же, в си́лах на́ших. 11 Возврати́л еси́ нас вспять при вразе́х на́ших, и ненави́дящии нас расхища́ху себе́. 12 Дал еси́ нас я́ко о́вцы сне́ди, и во язы́цех разсе́ял ны еси́. 13 Отда́л еси́ лю́ди Твоя́ без цены́, и не бе мно́жество в восклица́ниих на́ших. 14 Положи́л еси́ нас поноше́ние сосе́дом на́шим, подражне́ние и поруга́ние су́щым о́крест нас. 15 Положи́л еси́ нас в при́тчу во язы́цех, покива́нию главы́ в лю́дех. 16 Весь день срам мой предо мно́ю есть, и студ лица́ моего́ покры́ мя 17 от гла́са поноша́ющаго и оклевета́ющаго, от лица́ вра́жия и изгоня́щаго. 18 Сия́ вся приидо́ша на ны, и не забы́хом Тебе́, и не непра́вдовахом в заве́те Твое́м. 19 И не отступи́ вспять се́рдце на́ше, и уклони́л еси́ стези́ на́ша от пути́ Твоего́. 20 Я́ко смири́л еси́ нас на ме́сте озлобле́ния, и прикры́ ны сень сме́ртная. 21 А́ще забы́хом и́мя Бо́га на́шего и а́ще возде́хом ру́ки на́ша к бо́гу чужде́му. 22 Не Бог ли взы́щет сих? Той бо весть та́йная се́рдца. 23 Зане́ Тебе́ ра́ди умерщвля́емся весь день, вмени́хомся я́ко о́вцы заколе́ния. 24 Воста́ни, вску́ю спи́ши, Го́споди? Воскресни́ и не отри́ни до конца́. 25 Вску́ю лице́ Твое́ отвраща́еши? Забыва́еши нищету́ на́шу и скорбь на́шу? 26 Я́ко смири́ся в персть душа́ на́ша, прильпе́ земли́ утро́ба на́ша. 27 Воскресни́, Го́споди, помози́ нам и изба́ви нас и́мене ра́ди Твоего́. <br><br> Псалом 44 <br><br> <i>1 В коне́ц, о изменя́емых сыно́м Коре́овым, в ра́зум, песнь о возлю́бленнем</i> <br><br> 2 Отры́гну се́рдце мое́ сло́во бла́го, глаго́лю аз дела́ моя́ Царе́ви: язы́к мой трость кни́жника скоропи́сца. 3 Красе́н добро́тою па́че сыно́в челове́ческих, излия́ся благода́ть во устна́х Твои́х, сего́ ра́ди благослови́ Тя Бог во век. 4 Препоя́ши мечь Твой по бедре́ Твое́й, Си́льне. 5 Красото́ю Твое́ю и добро́тою Твое́ю, и наляцы́, и успева́й, и ца́рствуй и́стины ра́ди и кро́тости, и пра́вды, и наста́вит Тя ди́вно десни́ца Твоя́. 6 Стре́лы Твоя́ изощре́ны, Си́льне, лю́дие под Тобо́ю паду́т в се́рдцы враг царе́вых. 7 Престо́л Твой, Бо́же, в век ве́ка: жезл пра́вости, жезл Ца́рствия Твоего́. 8 Возлюби́л еси́ пра́вду и возненави́дел еси́ беззако́ние, сего́ ра́ди пома́за Тя, Бо́же, Бог Твой еле́ем ра́дости, па́че прича́стник Твои́х. 9 Сми́рна и ста́кти и касси́а от риз Твои́х, от тя́жестей слоно́вых, из ни́хже возвесели́ша Тя. 10 Дще́ри царе́й в че́сти Твое́й, предста́ Цари́ца одесну́ю Тебе́, в ри́зах позлаще́нных оде́яна преиспещре́на. 11 Слы́ши, Дщи, и виждь, и приклони́ у́хо Твое́, и забу́ди лю́ди Твоя́, и дом отца́ Твоего́. 12 И возжела́ет Царь добро́ты Твоея́: зане́ Той есть Госпо́дь Твой и поклони́шися Ему́. 13 И дщи Ти́рова с да́ры, лицу́ Твоему́ помо́лятся бога́тии лю́дстии. 14 Вся сла́ва Дще́ре Царе́вы внутрь, ря́сны златы́ми оде́яна и преиспещре́на. 15 Приведу́тся Царю́ де́вы в след ея́, и́скренния ея́ приведу́тся Тебе́. 16 Приведу́тся в весе́лии и ра́довании, введу́тся в храм Царе́в. 17 Вме́сто оте́ц Твои́х бы́ша сы́нове Твои́: поста́виши я́ кня́зи по всей земли́. 18 Помяну́ и́мя Твое́ во вся́ком ро́де и ро́де. Сего́ ра́ди лю́дие испове́дятся Тебе́ в век и во век ве́ка. <br><br> Псалом 45 <br><br> <i>1 В коне́ц, о сыне́х Коре́овых, о та́йных, псало́м</i> <br><br> 2 Бог нам Прибе́жище и Си́ла, Помо́щник в ско́рбех, обре́тших ны зело́. 3 Сего́ ра́ди не убои́мся, внегда́ смуща́ется земля́ и прелага́ются го́ры в сердца́ морска́я. 4 Возшуме́ша и смято́шася во́ды их, смято́шася го́ры кре́постию Его́. 5 Ре́чная устремле́ния веселя́т град Бо́жий: освяти́л есть селе́ние Свое́ Вы́шний. 6 Бог посреде́ eго́, и не подви́жится: помо́жет eму́ Бог у́тро зау́тра. 7 Смято́шася язы́цы, уклони́шася ца́рствия: даде́ глас Свой Вы́шний, подви́жеся земля́. 8 Госпо́дь сил с на́ми, Засту́пник наш Бог Иа́ковль. 9 Прииди́те и ви́дите дела́ Бо́жия, я́же положи́ чудеса́ на земли́: 10 отъе́мля бра́ни до коне́ц земли́, лук сокруши́т и сло́мит ору́жие, и щиты́ сожже́т огне́м. 11 Упраздни́теся и разуме́йте, я́ко Аз есмь Бог: вознесу́ся во язы́цех, вознесу́ся на земли́. 12 Госпо́дь сил с на́ми, Засту́пник наш Бог Иа́ковль. <br><br> 
              Слава: <br><br> <i>По 6–й кафисме</i>, Трисвятое по Отче наш: <br><br> Таже тропари, глас 3: Хвалу́ приношу́ Ти, Го́споди, прегреше́ния моя́ вся возвеща́ю Ти, Бо́же, обрати́в поми́луй мя. <br><br> Слава: Спаси́ мя, Бо́же мой, я́коже иногда́ мытаря́ спасл еси́, и блудни́цы слез не презре́вый, и мое́ воздыха́ние приими́, Спа́се мой, и спаси́ мя. <br><br> И ныне: Ра́бски ны́не притека́ю к покро́ву Твоему́, Пренепоро́чная: изба́ви мя, Богороди́тельнице, слия́ния страсте́й, я́ко безстрас́тия Вино́внаго Ро́ждшая. <br><br> Го́споди, поми́луй (40) и молитва: <br><br> Благодари́м Тя, Го́споди Бо́же наш, о всех благодея́ниих Твои́х, я́же от пе́рваго во́зраста до настоя́щаго в нас, недосто́йных, бы́вших, о и́хже ве́мы и не ве́мы, о явле́нных и неявле́нных, я́же де́лом бы́вших, и сло́вом: возлюби́вый нас, я́коже и Единоро́днаго Твоего́ Сы́на о нас да́ти изво́ливый. Сподо́би и нас досто́йны бы́ти Твоея́ любве́. Даждь сло́вом Твои́м му́дрость и стра́хом Твои́м вдохни́ кре́пость от Твоея́ си́лы, и а́ще что хотя́ще или́ не хотя́ще согреши́хом, прости́, и не вмени́ и сохрани́ ду́шу на́шу свя́ту, и предста́ви ю́ Твоему́ Престо́лу, со́весть иму́щу чи́сту, и коне́ц досто́ин человеколю́бия Твоего́. И помяни́, Го́споди, всех призыва́ющих и́мя Твое́ во и́стине: помяни́ всех, бла́га или́ сопроти́вная нам хотя́щих: вси бо челове́цы есмы́, и всу́е всяк челове́к. Те́мже мо́лимся Тебе́, Го́споди: пода́ждь нам Твоего́ благоутро́бия ве́лию ми́лость. <br><br> 
                </div>
                
  <div class="kathisma" id="kathisma-11">
                <h2>Кафи́сма седма́я</h2> <br> Псалом 46 <br><br> 1 <i>В коне́ц, о сыне́х Коре́овых, псало́м</i> <br><br> 2 Вси язы́цы восплещи́те рука́ми, воскли́кните Бо́гу гла́сом ра́дования. 3 Я́ко Госпо́дь Вы́шний стра́шен, Царь ве́лий по всей земли́. 4 Покори́ лю́ди нам и язы́ки под но́ги на́ша: 5 избра́ нам достоя́ние Свое́, добро́ту Иа́ковлю, ю́же возлюби́. 6 Взы́де Бог в воскликнове́нии, Госпо́дь во гла́се тру́бне. 7 По́йте Бо́гу на́шему, по́йте, по́йте Царе́ви на́шему, по́йте. 8 Я́ко Царь всея́ земли́ Бог, по́йте разу́мно. 9 Воцари́ся Бог над язы́ки, Бог седи́т на Престо́ле святе́м Свое́м. 10 Кня́зи лю́дстии собра́шася с Бо́гом Авраа́млим. Я́ко Бо́жии держа́внии земли́ зело́ вознесо́шася. <br><br> Псалом 47 <br><br> <i>1 Псало́м, пе́сни сыно́в Коре́овых, вторы́я суббо́ты</i> <br><br> 2 Ве́лий Госпо́дь и хва́лен зело́ во гра́де Бо́га на́шего, в горе́ святе́й Его́. 3 Благокоре́нным ра́дованием всея́ земли́: го́ры Сио́нския, ре́бра се́верова, град Царя́ Вели́каго. 4 Бог в тя́жестех eго́ зна́емь есть, егда́ заступа́ет и́. 5 Я́ко се ца́рие зе́мстии собра́шася, снидо́шася вку́пе. 6 Ти́и ви́девше та́ко, удиви́шася, смято́шася, подвиго́шася. 7 Тре́пет прия́т я́: та́мо боле́зни я́ко ражда́ющия. 8 Ду́хом бу́рным сокруши́ши корабли́ Фарси́йския. 9 Я́коже слы́шахом, та́ко и ви́дехом во гра́де Го́спода сил, во гра́де Бо́га на́шего, Бог основа́ и́ в век. 10 Прия́хом, Бо́же, ми́лость Твою́ посреде́ люде́й Твои́х. 11 По и́мени Твоему́, Бо́же, та́ко и хвала́ Твоя́ на конца́х земли́, пра́вды испо́лнь десни́ца Твоя́. 12 Да возвесели́тся гора́ Сио́нская и да возра́дуются дще́ри Иуде́йския суде́б ра́ди Твои́х, Го́споди. 13 Обыди́те Сио́н и обыми́те eго́, пове́дите в столпе́х eго́. 14 Положи́те сердца́ ва́ша в си́лу Его́ и раздели́те до́мы Его́, я́ко да пове́сте в ро́де ино́м. 15 Я́ко Той есть Бог наш во век и в век ве́ка, Той упасе́т нас во ве́ки. <br><br> Псалом 48 <br><br> <i>1 В коне́ц, сыно́м Коре́овым, псало́м</i> <br><br> 2 Услы́шите сия́ вси язы́цы, внуши́те вси живу́щии по вселе́нней: 3 земноро́днии же и сы́нове челове́честии, вку́пе бога́т и убо́г. 4 Уста́ моя́ возглаго́лют прему́дрость, и поуче́ние се́рдца моего́ ра́зум. 5 Приклоню́ в при́тчу у́хо мое́, отве́рзу во псалти́ри гана́ние мое́. 6 Вску́ю бою́ся, в день лют? Беззако́ние пяты́ моея́ обы́дет мя. 7 Наде́ющиися на си́лу свою́ и о мно́жестве бога́тства своего́ хва́лящиися, 8 брат не изба́вит, изба́вит ли челове́к? Не даст Бо́гу изме́ны за ся, 9 и це́ну избавле́ния души́ своея́, и утруди́ся в век. 10 И жив бу́дет до конца́, не у́зрит па́губы. 11 Егда́ уви́дит прему́дрыя умира́ющыя, вку́пе безу́мен и несмы́слен поги́бнут и оста́вят чужди́м бога́тство свое́. 12 И гро́би их жили́ща их во век, селе́ния их в род и род, нареко́ша имена́ своя́ на земля́х. 13 И челове́к в че́сти сый не разуме́, приложи́ся ското́м несмы́сленным и уподо́бися им. 14 Сей путь их собла́зн им, и по сих во усте́х своих благоволя́т. 15 Я́ко о́вцы во а́де положе́ни суть, смерть упасе́т я́, и облада́ют и́ми пра́вии зау́тра, и по́мощь их обетша́ет во а́де, от сла́вы своея́ изринове́ни бы́ша. 16 Оба́че Бог изба́вит ду́шу мою́ из руки́ а́довы, егда́ прие́млет мя. 17 Не убо́йся, егда́ разбогате́ет челове́к или́ егда́ умно́жится сла́ва до́му eго́: 18 я́ко внегда́ умре́ти eму́, не во́змет вся, ниже́ сни́дет с ним сла́ва eго́. 19 Я́ко душа́ eго́ в животе́ eго́ благослови́тся: испове́стся Тебе́, егда́ благосотвори́ши eму́. 20 Вни́дет да́же до ро́да оте́ц свои́х, да́же до ве́ка не у́зрит све́та. 21 И челове́к в че́сти сый не разуме́, приложи́ся ското́м несмы́сленным и уподо́бися им. <br><br> Слава: <br><br> Псалом 49 <br><br> <i>Псало́м Аса́фу</i> <br><br> 1 Бог бого́в Госпо́дь глаго́ла и призва́ зе́млю от восто́к со́лнца до за́пад. 2 От Сио́на благоле́пие красоты́ Его́. 3 Бог я́ве прии́дет, Бог наш, и не премолчи́т: огнь пред Ним возгори́тся, и о́крест Его́ бу́ря зе́льна. 4 Призове́т Не́бо свы́ше и зе́млю разсуди́ти лю́ди Своя́. 5 Собери́те Ему́ преподо́бныя Его́, завеща́ющыя заве́т Его́ о же́ртвах. 6 И возвестя́т небеса́ пра́вду Его́, я́ко Бог судия́ есть. 7 Услы́шите, лю́дие мои́, и возглаго́лю вам, Изра́илю, и засвиде́тельствую тебе́: Бог, Бог твой есмь Аз. 8 Не о же́ртвах твои́х обличу́ тя, всесожже́ния же Твоя́ предо Мно́ю суть вы́ну. 9 Не прииму́ от до́му Твоего́ тельцо́в, ниже́ от стад твои́х козло́в. 10 Я́ко мои́ суть вси зве́рие дубра́внии, ско́ти в гора́х и воло́ве. 11 Позна́х вся пти́цы небе́сныя, и красота́ се́льная со Мно́ю есть. 12 А́ще вза́лчу, не реку́ тебе́: Моя́ бо есть вселе́нная и исполне́ние ея́. 13 Еда́ ям мяса́ ю́нча или́ кровь козло́в пию́? 14 Пожри́ Бо́гови же́ртву хвалы́ и возда́ждь Вы́шнему моли́твы Твоя́. 15 И призови́ Мя в день ско́рби твоея́, и изму́ тя, и просла́виши Мя. 16 Гре́шнику же рече́ Бог: вску́ю ты пове́даеши оправда́ния Моя́ и восприе́млеши заве́т Мой усты́ твои́ми? 17 Ты же возненави́дел еси́ наказа́ние и отве́ргл еси́ словеса́ Моя́ вспять. 18 А́ще ви́дел еси́ та́тя, текл еси́ с ним, и с прелюбоде́ем уча́стие твое́ полага́л еси́. 19 Уста́ Твоя́ умно́жиша зло́бу, и язы́к твой сплета́ше льще́ния. 20 Седя́, на бра́та твоего́ клевета́л еси́ и на сы́на ма́тере твоея́ полага́л еси́ собла́зн. 21 Сия́ сотвори́л еси́ и умолча́х, вознепщева́л еси́ беззако́ние, я́ко бу́ду тебе́ подо́бен. Обличу́ тя и предста́влю пред лице́м твои́м грехи́ Твоя́. 22 Разуме́йте у́бо сия́, забыва́ющии Бо́га, да не когда́ похи́тит, и не бу́дет избавля́яй. 23 Же́ртва хвалы́ просла́вит Мя, и та́мо путь, и́мже явлю́ eму́ спасе́ние Мое́. <br><br> Псалом 50 <br><br> <i>1 В коне́ц, псало́м Дави́ду, внегда́ вни́ти к нему́ Нафа́ну проро́ку</i>, 2 егда́ вни́де к Вирсави́и, жене́ Ури́еве <br><br> 3 Поми́луй мя, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. 4 Наипа́че омы́й мя от беззако́ния моего́, и от греха́ моего́ очи́сти мя. 5 Я́ко беззако́ние мое́ аз зна́ю и грех мой предо мно́ю есть вы́ну. 6 Тебе́ Еди́ному согреши́х, и лука́вое пред Тобо́ю сотвори́х, я́ко да оправди́шися во словесе́х Твои́х и победи́ши, внегда́ суди́ти Ти. 7 Се бо в беззако́ниих зача́т есмь, и во гресе́х роди́ мя ма́ти моя́. 8 Се бо и́стину возлюби́л еси́, безве́стная и та́йная прему́дрости Твоея́ яви́л ми еси́. 9 Окропи́ши мя иссо́пом, и очи́щуся, омы́еши мя, и па́че сне́га убелю́ся. 10 Слу́ху моему́ да́си ра́дость и весе́лие, возра́дуются ко́сти смире́нныя. 11 Отврати́ лице́ Твое́ от грех мои́х, и вся беззако́ния моя́ очи́сти. 12 Се́рдце чи́сто сози́жди во мне, Бо́же, и дух прав обнови́ во утро́бе мое́й. 13 Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́. 14 Возда́ждь ми ра́дость спасе́ния Твоего́, и Ду́хом Влады́чним утверди́ мя. 15 Научу́ беззако́нныя путе́м Твои́м, и нечести́вии к Тебе́ обратя́тся. 16 Изба́ви мя от крове́й, Бо́же, Бо́же спасе́ния моего́, возра́дуется язы́к мой пра́вде Твое́й. 17 Го́споди, устне́ мои́ отве́рзеши, и уста́ моя́ возвестя́т хвалу́ Твою́. 18 Я́ко а́ще бы восхоте́л еси́ же́ртвы, дал бых у́бо, всесожже́ния не благоволи́ши. 19 Же́ртва Бо́гу дух сокруше́н, се́рдце сокруше́нно и смире́нно Бог не уничижи́т. 20 Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския. 21 тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь Твой тельцы́. <br><br> Слава: <br><br> Псалом 51 <br><br> <i>1 В коне́ц, ра́зума Дави́ду</i>, 2 внегда́ приити́ Дои́ку Идуме́йску, и возвести́ти Сау́лу, и рещи́ ему́: прии́де Дави́д в дом Авимеле́хов <br><br> 3 Что хва́лишися во зло́бе, си́льне? Беззако́ние весь день. 4 Непра́вду умы́сли язы́к твой, я́ко бри́тву изощре́ну сотвори́л еси́ лесть. 5 Возлюби́л еси́ зло́бу па́че благосты́ни, непра́вду не́же глаго́лати пра́вду. 6 Возлюби́л еси́ вся глаго́лы пото́пныя, язы́к льстив. 7 Сего́ ра́ди Бог разруши́т тя до конца́, восто́ргнет тя, и пресели́т тя от селе́ния твоего́ и ко́рень твой от земли́ живы́х. 8 У́зрят пра́веднии и убоя́тся, и о нем возсмею́тся и реку́т: 9 се челове́к, и́же не положи́ Бо́га Помо́щника себе́, но упова́ на мно́жество бога́тства своего́, и возмо́же суе́тою свое́ю. 10 Аз же я́ко ма́слина плодови́та в дому́ Бо́жии, упова́х на ми́лость Бо́жию во век и в век ве́ка. 11 Испове́мся Тебе́ во век, я́ко сотвори́л еси́, и терплю́ и́мя Твое́, я́ко бла́го пред преподо́бными Твои́ми. <br><br> Псалом 52 <br><br> <i>1 В коне́ц, о маеле́фе, ра́зума Дави́ду</i> <br><br> 2 Рече́ безу́мен в се́рдце свое́м: несть Бог, растле́ша и омерзи́шася в беззако́ниих, несть творя́й благо́е. 3 Бог с Небесе́ прини́че на сы́ны челове́ческия, ви́дети, а́ще есть разумева́яй или́ взыска́яй Бо́га? 4 Вси уклони́шася, вку́пе непотре́бни бы́ша, несть творя́й благо́е, несть до еди́наго. 5 Ни ли уразуме́ют вси де́лающии беззако́ние, снеда́ющии лю́ди моя́ в снедь хле́ба, Го́спода не призва́ша. 6 Та́мо устраши́шася стра́ха, иде́же не бе страх, я́ко Бог разсы́па ко́сти человекоуго́дников: постыде́шася, я́ко Бог уничижи́ их. 7 Кто даст от Сио́на спасе́ние Изра́илево? Внегда́ возврати́т Бог плене́ние люде́й Свои́х, возра́дуется Иа́ков и возвесели́тся Изра́иль. <br><br> Псалом 53 <br><br> <i>1 В коне́ц, в пе́снех ра́зума Дави́ду</i>, 2 внегда́ приити́ Зифе́ем, и рещи́ Сау́лови: не се́ ли Дави́д скры́ся в нас; <br><br> 3 Бо́же, во и́мя Твое́ спаси́ мя, и в си́ле Твое́й суди́ ми. 4 Бо́же, услы́ши моли́тву мою́, внуши́ глаго́лы уст мои́х. 5 Я́ко чу́ждии воста́ша на мя и кре́пцыи взыска́ша ду́шу мою́, и не предложи́ша Бо́га пред собо́ю. 6 Се бо Бог помога́ет ми, и Госпо́дь Засту́пник души́ мое́й. 7 Отврати́т зла́я враго́м мои́м, и́стиною Твое́ю потреби́ их. 8 Во́лею пожру́ Тебе́, испове́мся и́мени Твоему́, Го́споди, 9 я́ко бла́го, я́ко от вся́кия печа́ли изба́вил мя еси́, и на враги́ моя́ воззре́ о́ко мое́. <br><br> Псалом 54 <br><br> <i>1 В коне́ц, в пе́снех ра́зума Аса́фу, псало́м</i> <br><br> 2 Внуши́, Бо́же, моли́тву мою́ и не пре́зри моле́ния моего́. 3 Вонми́ ми и услы́ши мя: возскорбе́х печа́лию мое́ю и смято́хся. 4 От гла́са вра́жия и от стуже́ния гре́шнича, я́ко уклони́ша на мя беззако́ние и во гне́ве враждова́ху ми. 5 Се́рдце мое́ смяте́ся во мне и боя́знь сме́рти нападе́ на мя. 6 Страх и тре́пет прии́де на мя и покры́ мя тьма. 7 И рех: кто даст ми криле́, я́ко голуби́не? И полещу́, и почи́ю? 8 Се удали́хся бе́гая и водвори́хся в пусты́ни. 9 Ча́ях Бо́га, спаса́ющаго мя от малоду́шия и от бу́ри. 10 Потопи́, Го́споди, и раздели́ язы́ки их: я́ко ви́дех беззако́ние и пререка́ние во гра́де. 11 Днем и но́щию обы́дет и́ по стена́м eго́. Беззако́ние и труд посреде́ eго́ и непра́вда. 12 И не оскуде́ от стогн eго́ ли́хва и лесть. 13 Я́ко а́ще бы враг поноси́л ми, претерпе́л бых у́бо, и а́ще бы ненави́дяй мя на мя́ велере́чевал, укры́л бых ся от него́. 14 Ты же, челове́че равноду́шне, влады́ко мой и зна́емый мой, 15 и́же ку́пно наслажда́лся еси́ со мно́ю бра́шен, в дому́ Бо́жии ходи́хом единомышле́нием. 16 Да прии́дет же смерть на ня, и да сни́дут во ад жи́ви, я́ко лука́вство в жили́щах их, посреде́ их. 17 Аз к Бо́гу воззва́х, и Госпо́дь услы́ша мя. 18 Ве́чер и зау́тра, и полу́дне пове́м, и возвещу́, и услы́шит глас мой. 19 Изба́вит ми́ром ду́шу мою́ от приближа́ющихся мне, я́ко во мно́зе бя́ху со мно́ю. 20 Услы́шит Бог и смири́т я́, Сый пре́жде век. Несть бо им измене́ния, я́ко не убоя́шася Бо́га. 21 Простре́ ру́ку свою́ на воздая́ние, оскверни́ша заве́т Его́. 22 Раздели́шася от гне́ва лица́ Его́, и прибли́жишася сердца́ их, умя́кнуша словеса́ их па́че еле́а, и та суть стре́лы. 23 Возве́рзи на Го́спода печа́ль твою́, и Той тя препита́ет, не даст в век молвы́ пра́веднику. 24 Ты же, Бо́же, низведе́ши их во студене́ц истле́ния, му́жие крове́й и льсти не преполовя́т дней свои́х. Аз же, Го́споди, упова́ю на Тя. <br><br> 
                  Слава: <br><br> По 7–й кафисме, Трисвятое по Отче наш: <br><br> Таже тропари, глас 5: Судии́ седя́щему, и А́нгелом стоя́щим, трубе́ глася́щей, пла́мени горя́щу, что сотвори́ши, душе́ моя́, ведо́ма на суд? тогда́ бо лю́тая твоя́ предста́нут, и та́йная облича́тся согреше́ния. Те́мже пре́жде конца́ возопи́й Судии́: Бо́же, очи́сти мя и спаси́ мя. <br><br> Слава: Вси побди́м, и Христа́ усря́щим со мно́жеством еле́а и свеща́ми све́тлыми, я́ко да черто́га внутрь сподо́бимся, и́же бо вне двере́й пости́гнувый, безде́льно Бо́гови воззове́т: поми́луй мя. <br><br> И ныне: На одре́ лежя́ согреше́ний мно́гих, окрада́емь есмь в наде́жди спасе́ния моего́, и́бо сон моея́ ле́ности хода́тайствует души́ мое́й му́ку. Но Ты, Бо́же, рожде́йся от Де́вы, воздви́гни мя к Твоему́ пе́нию, да сла́влю Тя. <br><br> Го́споди, поми́луй (40) и молитва: <br><br> Го́споди, Бо́же мой, я́ко Благ и Человеколю́бец, мно́гия ми́лости сотвори́л еси́ со мно́ю, я́же не ча́ях ви́дети, и что возда́м Твое́й бла́гости, Го́споди мой, Го́споди? Благодарю́ Твое́ многопе́тое и́мя, благодарю́ Твое́ неисповеди́мое на мне благоутро́бие, благодарю́ безприкла́дное Твое́ долготерпе́ние. И отны́не заступи́, и помози́ мне, и покры́й мя, Влады́ко, от всех, е́же не ктому́ согреша́ти пред Тобо́ю: Ты бо ве́си естества́ моего́ удобопоползнове́нное, Ты ве́си безу́мие мое́, Ты ве́си мно́ю соде́янная, я́же в ве́дении и не в ве́дении, я́же во́льная и нево́льная, я́же в нощи́ и во дни, и во уме́, и мы́сли, я́ко Благ у́бо и Человеколю́бец Бог, очи́сти я́ росо́ю ми́лости Твоея́, Преблаги́й Го́споди, и спаси́ нас и́мене ра́ди Твоего́ свята́го, и́миже ве́си судьба́ми. Ты бо еси́ Свет и И́стина, и Живо́т, и Тебе́ сла́ву возсыла́ем, Отцу́ и Сы́ну и Свято́му Ду́ху, ны́не и при́сно и во ве́ки веко́в, ами́нь. <br><br> 
                   </div> 
                    
  <div class="kathisma" id="kathisma-12">
                    <h2>Кафи́сма осма́я</h2> <br> Псалом 55 <br><br> <i>1 В коне́ц, о лю́дех, от святы́х удале́нных, Дави́ду в столпописа́ние, внегда́ удержа́ша и́ иноплеме́нницы в Ге́фе, псало́м</i> <br><br> 2 Поми́луй мя, Бо́же, я́ко попра́ мя челове́к, весь день боря́ стужи́ ми. 3 Попра́ша мя врази́ мои́ весь день, я́ко мно́зи борю́щии мя с высоты́. 4 В день не убою́ся, аз же упова́ю на Тя. 5 О Бо́зе похвалю́ словеса́ моя́, на Бо́га упова́х, не убою́ся, что сотвори́т мне плоть? 6 Весь день слове́с мои́х гнуша́хуся, на мя вся помышле́ния их на зло. 7 Вселя́тся и скры́ют, ти́и пя́ту мою́ сохраня́т, я́коже потерпе́ша ду́шу мою́. 8 Ни о чесо́мже отри́неши я́, гне́вом лю́ди низведе́ши. 9 Бо́же, живо́т мой возвести́х Тебе́, положи́л еси́ сле́зы моя́ пред Тобо́ю, я́ко и во обетова́нии Твое́м. 10 Да возвратя́тся врази́ мои́ вспять, во́ньже а́ще день призову́ Тя, се позна́х, я́ко Бог мой еси́ Ты. 11 О Бо́зе похвалю́ глаго́л, о Го́споде похвалю́ сло́во. 12 На Бо́га упова́х, не убою́ся, что сотвори́т мне челове́к? 13 Во мне, Бо́же, моли́твы, я́же возда́м хвалы́ Твоея́, 14 я́ко изба́вил еси́ ду́шу мою́ от сме́рти, о́чи мои́ от слез, и но́зе мои́ от поползнове́ния, благоугожду́ пред Го́сподем во све́те живы́х. <br><br> Псалом 56 <br><br> 1 В коне́ц, да не растли́ши, Дави́ду в столпописа́ние, внегда́ ему́ отбега́ти от лица́ Сау́лова в пеще́ру <br><br> 2 Поми́луй мя, Бо́же, поми́луй мя, я́ко на Тя упова́ душа́ моя́, и на сень крилу́ Твое́ю наде́юся, до́ндеже пре́йдет беззако́ние. 3 Воззову́ к Бо́гу Вы́шнему, Бо́гу, благоде́явшему мне. 4 Посла́ с Небесе́ и спасе́ мя, даде́ в поноше́ние попира́ющыя мя, посла́ Бог ми́лость Свою́ и и́стину Свою́, 5 и изба́ви ду́шу мою́ от среды́ ски́мнов. Поспа́х смуще́н, сы́нове челове́честии, зу́бы их ору́жия и стре́лы, и язы́к их меч остр. 6 Вознеси́ся на Небеса́, Бо́же, и по всей земли́ сла́ва Твоя́. 7 Сеть угото́ваша нога́м мои́м и сляко́ша ду́шу мою́, ископа́ша пред лице́м мои́м я́му и впадо́ша в ню. 8 Гото́во се́рдце мое́, Бо́же, гото́во се́рдце мое́, воспою́ и пою́ во сла́ве мое́й. 9 Воста́ни сла́ва моя́, воста́ни псалти́рю и гу́сли, воста́ну ра́но. 10 Испове́мся Тебе́ в лю́дех, Го́споди, воспою́ Тебе́ во язы́цех, 11 я́ко возвели́чися до Небе́с ми́лость Твоя́, и да́же до о́блак и́стина Твоя́. 12 Вознеси́ся на Небеса́, Бо́же, и по всей земли́ сла́ва Твоя́. <br><br> Псалом 57 <br><br> 1 В коне́ц, да не растли́ши, Дави́ду в столпописа́ние <br><br> 2 А́ще вои́стинну у́бо пра́вду глаго́лете, пра́вая суди́те, сы́нове челове́честии. 3 И́бо в се́рдце беззако́ние де́лаете, на земли́ непра́вду ру́ки ва́ша сплета́ют. 4 Очужди́шася гре́шницы от ложе́сн, заблуди́ша от чре́ва, глаго́лаша лжу. 5 Я́рость их по подо́бию змиину́, я́ко а́спида глу́ха и затыка́ющаго у́ши свои́, 6 и́же не услы́шит гла́са обава́ющих, обава́емь обава́ется от прему́дра. 7 Бог сокруши́т зу́бы их во усте́х их, члено́вныя львов сокруши́л есть Госпо́дь. 8 Уничижа́тся я́ко вода́ мимотеку́щая, напряже́т лук свой, до́ндеже изнемо́гут. 9 Я́ко воск раста́яв отъи́мутся, паде́ огнь на них и не ви́деша со́лнца. 10 Пре́жде е́же разуме́ти те́рния ва́шего ра́мна, я́ко жи́вы, я́ко во гне́ве пожре́т я́. 11 Возвесели́тся пра́ведник, егда́ уви́дит отмще́ние, ру́це свои́ умы́ет в кро́ви гре́шника. 12 И рече́т челове́к: а́ще у́бо есть плод пра́веднику, у́бо есть Бог судя́ им на земли́. <br><br> Слава: <br><br> Псалом 58 <br><br> 1 В коне́ц, да не растли́ши, Дави́ду в столпописа́ние, внегда́ посла́ Сау́л, и стреже́ дом его́, е́же умертви́ти его́ <br><br> 2 Изми́ мя от враг мои́х, Бо́же, и от востаю́щих на мя изба́ви мя. 3 Изба́ви мя от де́лающих беззако́ние и от муж крове́й спаси́ мя. 4 Я́ко се улови́ша ду́шу мою́, нападо́ша на мя кре́пцыи, ниже́ беззако́ние мое́, ниже́ грех мой, Го́споди. 5 Без беззако́ния теко́х и испра́вих, воста́ни в сре́тение мое́ и виждь. 6 И ты, Го́споди Бо́же сил, Бо́же Изра́илев, вонми́ посети́ти вся язы́ки, да не уще́дриши вся де́лающыя беззако́ние. 7 Возвратя́тся на ве́чер и вза́лчут, я́ко пес, и обы́дут град. 8 Се ти́и отвеща́ют усты́ свои́ми, и меч во устна́х их, я́ко кто слы́ша? 9 И Ты, Го́споди, посмее́шися им, уничижи́ши вся язы́ки. 10 Держа́ву мою́ к Тебе́ сохраню́, я́ко Ты, Бо́же, Засту́пник мой еси́. 11 Бог мой, ми́лость Его́ предвари́т мя, Бог мой, яви́т мне на вразе́х мои́х. 12 Не уби́й их, да не когда́ забу́дут зако́н Твой, расточи́ я́ си́лою Твое́ю и низведи́ я́, Защи́тниче мой, Го́споди. 13 Грех уст их, сло́во усте́н их, и я́ти да бу́дут в горды́ни свое́й, и от кля́твы и лжи возвестя́тся в кончи́не. 14 Во гне́ве кончи́ны, и не бу́дут, и уве́дят, я́ко Бог влады́чествует Иа́ковом и концы́ земли́. 15 Возвратя́тся на ве́чер, и вза́лчут, я́ко пес, и обы́дут град. 16 Ти́и разы́дутся я́сти. А́ще ли же не насы́тятся, и поро́пщут. 17 Аз же воспою́ си́лу Твою́ и возра́дуюся зау́тра о ми́лости Твое́й, я́ко был еси́ Засту́пник мой и Прибе́жище мое́ в день ско́рби моея́. 18 Помо́щник мой еси́, Тебе́ пою́: я́ко Бог Засту́пник мой еси́, Бо́же мой, ми́лость моя́. <br><br> Псалом 59 <br><br> 1 В коне́ц, о измени́тися хотя́щих, в столпописа́ние Дави́ду, в науче́ние: 2 внегда́ сожже́ средоре́чие Сири́йское, и Си́рию Сова́льскую, и возврати́ся Иоа́в, и порази́ Едо́ма в де́бри Соле́й двана́десять ты́сящ <br><br> 3 Бо́же, отри́нул ны еси́ и низложи́л еси́ нас, разгне́вался еси́, и уще́дрил еси́ нас. 4 Стрясл еси́ зе́млю и смути́л еси́ ю́, исцели́ сокруше́ние ея́, я́ко подви́жеся. 5 Показа́л еси́ лю́дем Твои́м жесто́кая, напои́л еси́ нас вино́м умиле́ния. 6 Дал еси́ боя́щымся Тебе́ зна́мение, е́же убежа́ти от лица́ лу́ка. 7 Я́ко да изба́вятся возлю́бленнии Твои́, спаси́ десни́цею Твое́ю и услы́ши мя. 8 Бог возглаго́ла во святе́м Свое́м: возра́дуюся и разделю́ Сики́му, и юдо́ль жили́щ разме́рю. 9 Мой есть Галаа́д, и Мой есть Манасси́й, и Ефре́м – кре́пость главы́ Моея́, Иу́да – царь Мой. 10 Моа́в – коно́б упова́ния Моего́, на Идуме́ю простру́ сапо́г Мой, Мне иноплеме́нницы покори́шася. 11 Кто введе́т мя во град огражде́ния? или́ кто наста́вит мя до Идуме́и? 12 Не Ты ли, Бо́же, отри́нувый нас? И не изы́деши, Бо́же, в си́лах на́ших? 13 Даждь нам по́мощь от ско́рби, и су́етно спасе́ние челове́ческо. 14 О Бо́зе сотвори́м си́лу, и Той уничижи́т стужа́ющыя нам. <br><br> Псалом 60 <br><br> 1 В коне́ц, в пе́снех, Дави́ду, псало́м <br><br> 2 Услы́ши, Бо́же, моле́ние мое́, вонми́ моли́тве мое́й. 3 От коне́ц земли́ к Тебе́ воззва́х, внегда́ уны́ се́рдце мое́, на ка́мень возне́сл мя еси́, наста́вил мя еси́. 4 Я́ко был еси́ упова́ние мое́, столп кре́пости от лица́ вра́жия. 5 Вселю́ся в селе́нии Твое́м во ве́ки, покры́юся в кро́ве крил Твои́х. 6 Я́ко Ты, Бо́же, услы́шал еси́ моли́твы моя́, дал еси́ достоя́ние боя́щымся и́мене Твоего́. 7 Дни на дни царе́вы приложи́ши, ле́та eго́ до дне ро́да и ро́да. 8 Пребу́дет в век пред Бо́гом, ми́лость и и́стину Его́ кто взы́щет? 9 Та́ко воспою́ и́мени Твоему́ во ве́ки, возда́ти ми моли́твы моя́ день от дне. <br><br> Слава: <br><br> Псалом 61 <br><br> 1 В коне́ц, о Идифу́ме, псало́м Дави́ду <br><br> 2 Не Бо́гу ли повине́тся душа́ моя́? От Того́ бо спасе́ние мое́. 3 И́бо Той Бог мой и Спас мой, Засту́пник мой, не подви́жуся наипа́че. 4 Доко́ле належите́ на челове́ка? Убива́ете вси вы, я́ко стене́ преклоне́не, и опло́ту возринове́ну. 5 Оба́че це́ну мою́ совеща́ша отри́нути, теко́ша в жа́жди, усты́ свои́ми благословля́ху и се́рдцем свои́м кленя́ху. 6 Оба́че Бо́гови повини́ся, душе́ моя́, я́ко от Того́ терпе́ние мое́. 7 И́бо Той Бог мой и Спас мой, Засту́пник мой, не преселю́ся. 8 О Бо́зе спасе́ние мое́ и сла́ва моя́, Бог по́мощи моея́, и упова́ние мое́ на Бо́га. 9 Упова́йте на Него́ весь сонм люде́й, излия́йте пред Ним сердца́ ва́ша, я́ко Бог помо́щник наш. 10 Оба́че су́етни сы́нове челове́честии, лжи́ви сы́нове челове́честии в ме́рилех е́же непра́вдовати, ти́и от суеты́ вку́пе. 11 Не упова́йте на непра́вду и на восхище́ние не жела́йте. Бога́тство а́ще тече́т, не прилага́йте се́рдца. 12 Еди́ною глаго́ла Бог, дво́я сия́ слы́шах, зане́ держа́ва Бо́жия, 13 и Твоя́, Го́споди, ми́лость, я́ко Ты возда́си кому́ждо по дело́м eго́. <br><br> Псалом 62 <br><br> 1 Псало́м Дави́ду, внегда́ бы́ти ему́ в пусты́ни Иуде́йстей <br><br> 2 Бо́же, Бо́же мой, к Тебе́ у́тренюю, возжада́ Тебе́ душа́ моя́, коль мно́жицею Тебе́ плоть моя́, в земли́ пу́сте и непрохо́дне, и безво́дне. 3 Та́ко во святе́м яви́хся Тебе́, ви́дети си́лу Твою́ и сла́ву Твою́. 4 Я́ко лу́чши ми́лость Твоя́ па́че живо́т, устне́ мои́ похвали́те Тя. 5 Та́ко благословлю́ Тя в животе́ мое́м, о и́мени Твое́м воздежу́ ру́це мои́. 6 Я́ко от ту́ка и ма́сти да испо́лнится душа́ моя́, и устна́ма ра́дости восхва́лят Тя уста́ моя́. 7 А́ще помина́х Тя на посте́ли мое́й, на у́тренних поуча́хся в Тя. 8 Я́ко был еси́ Помо́щник мой, и в кро́ве крилу́ Твое́ю возра́дуюся. 9 Прильпе́ душа́ моя́ по Тебе́, мене́ же прия́т десни́ца Твоя́. 10 Ти́и же всу́е иска́ша ду́шу мою́, вни́дут в преиспо́дняя земли́, 11 предадя́тся в ру́ки ору́жия, ча́сти ли́совом бу́дут. 12 Царь же возвесели́тся о Бо́зе, похва́лится всяк клены́йся Им, я́ко загради́шася уста́ глаго́лющих непра́ведная. <br><br> Псалом 63 <br><br> 1 В коне́ц, псало́м Дави́ду <br><br> 2 Услы́ши, Бо́же, глас мой, внегда́ моли́ти ми ся к Тебе́, от стра́ха вра́жия изми́ ду́шу мою́. 3 Покры́й мя от со́нма лука́внующих, от мно́жества де́лающих непра́вду. 4 И́же изостри́ша, я́ко мечь, язы́ки своя́, напряго́ша лук свой, вещь го́рьку, 5 состреля́ти в та́йных непоро́чна, внеза́пу состреля́ют eго́ и не убоя́тся. 6 Утверди́ша себе́ сло́во лука́вое, пове́даша скры́ти сеть, ре́ша: кто у́зрит их? 7 Испыта́ша беззако́ние, исчезо́ша испыта́ющии испыта́ния, присту́пит челове́к, и се́рдце глубоко́, 8 и вознесе́тся Бог. Стре́лы младе́нец бы́ша я́звы их, 9 и изнемого́ша на ня язы́цы их. Смути́шася вси ви́дящии их, 10 и убоя́ся всяк челове́к, и возвести́ша дела́ Бо́жия, и творе́ния Его́ разуме́ша. 11 Возвесели́тся пра́ведник о Го́споде и упова́ет на Него́, и похва́лятся вси пра́вии се́рдцем. <br><br> 
                      Слава: <br><br> По 8–й кафисме, Трисвятое по Отче наш: <br><br> Таже тропари, глас 5: Во глубины́ мя греха́ попо́лзшася, треволне́ние обурева́ет отча́яния, но предвари́, Христе́, я́ко Всеси́лен, Упра́вителю всех, и ко приста́нищу ти́хому устреми́ безстра́стия, за благоутро́бие, Спа́се, и спаси́ мя. <br><br> Слава: Душе́, я́же зде привре́менна, та́мо же ве́чна, зрю суди́лище, и на Престо́ле Судию́, и трепе́щу изрече́ния: про́чее, душе́, обрати́ся, суд непроща́емь. <br><br> И ныне: Наде́жде ненаде́емых, По́моще безпомо́щных, Заступле́ние на Тя упова́ющих, свята́я Влады́чице Богоро́дице, по́мощь Твою́ низпосли́ нам. <br><br> Го́споди, поми́луй (40) и молитва: <br><br> Го́споди Ще́дрый и Ми́лостивый, Долготерпели́ве и Многоми́лостиве, внуши́ моли́тву и вонми́ гла́су моле́ния моего́: сотвори́ со мно́ю зна́мение во бла́го, наста́ви мя на путь Твой, е́же ходи́ти во и́стине Твое́й, возвесели́ се́рдце мое́, во е́же боя́тися и́мене Твоего́ Свята́го, зане́же ве́лий еси́, и творя́й чудеса́. Ты еси́ Бог Еди́н, и несть подо́бен Тебе́ в бозе́х, Го́споди, Си́льный в ми́лости, и Благи́й в кре́пости, во е́же помога́ти и утеша́ти, и спаса́ти вся упова́ющыя на и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь. <br><br> 
                        </div>
                        
  <div class="kathisma" id="kathisma-13">
                        <h2>Кафи́сма девя́тая</h2> <br> Псалом 64 <br><br> <i>1 В коне́ц, псало́м пе́сни Дави́ду, песнь Иереми́ева и Иезеки́илева, люде́й преселе́ния, егда́ хотя́ху исходи́ти</i> <br><br> 2 Тебе́ подоба́ет песнь, Бо́же, в Сио́не, и Тебе́ возда́стся моли́тва во Иерусали́ме. 3 Услы́ши моли́тву мою́, к Тебе́ вся́ка плоть прии́дет. 4 Словеса́ беззако́нник премого́ша нас, и нече́стия на́ша Ты очи́стиши. 5 Блаже́н, eго́же избра́л еси́ и прия́л, всели́тся во дво́рех Твои́х. Испо́лнимся во благи́х до́му Твоего́, свят храм Твой, 6 ди́вен в пра́вде. Услы́ши ны, Бо́же, Спаси́телю наш, упова́ние всех конце́й земли́, и су́щих в мо́ри дале́че, 7 уготовля́яй го́ры кре́постию Свое́ю, препоя́сан си́лою, 8 смуща́яй глубину́ морску́ю, шу́му волн eго́ кто́ постои́т? Смяту́тся язы́цы, 9 и убоя́тся живу́щии в конца́х от зна́мений Твои́х, исхо́ды у́тра и ве́чера украси́ши. 10 Посети́л еси́ зе́млю и упои́л еси́ ю́, умно́жил еси́ обогати́ти ю́. Река́ Бо́жия напо́лнися вод. Угото́вал еси́ пи́щу им, я́ко та́ко [есть] угото́вание. 11 Бразды́ ея́ упо́й, умно́жи жи́та ея́, в ка́плях ея́ возвесели́тся возсия́ющи. 12 Благослови́ши вене́ц ле́та бла́гости Твоея́, и поля́ Твоя́ испо́лнятся ту́ка, 13 разботе́ют кра́сная пусты́ни, и ра́достию хо́лми препоя́шутся. 14 Оде́яшася о́вни о́вчии, и удо́лия умно́жат пшени́цу, воззову́т, и́бо воспою́т. <br><br> Псалом 65 <br><br> 1 В коне́ц, песнь псалма́ воскресе́ния <br><br> 2 Воскли́кните Го́сподеви, вся земля́, по́йте же и́мени Его́, дади́те сла́ву хвале́ Его́. 3 Рцы́те Бо́гу: коль стра́шна дела́ Твоя́? Во мно́жестве си́лы Твоея́ со́лжут Тебе́ врази́ Твои́. 4 Вся земля́ да покло́нится Тебе́ и пое́т Тебе́, да пое́т же и́мени Твоему́, Вы́шний. 5 Прииди́те и ви́дите дела́ Бо́жия, коль стра́шен в сове́тех па́че сыно́в челове́ческих. 6 Обраща́яй мо́ре в су́шу, в реце́ про́йдут нога́ми, та́мо возвесели́мся о Нем, 7 Влады́чествующем си́лою Свое́ю ве́ком. О́чи Его́ на язы́ки призира́ете, преогорчева́ющии да не возно́сятся в себе́. 8 Благослови́те, язы́цы, Бо́га на́шего и услы́шан сотвори́те глас хвалы́ Его́, 9 поло́жшаго ду́шу мою́ в живо́т и не да́вшаго во смяте́ние ног мои́х. 10 Я́ко искуси́л ны еси́, Бо́же, разже́гл ны еси́, я́коже разжиза́ется сребро́. 11 Ввел ны еси́ в сеть, положи́л еси́ ско́рби на хребте́ на́шем. 12 Возве́л еси́ челове́ки на главы́ на́ша, проидо́хом сквозе́ огнь и во́ду, и изве́л еси́ ны в поко́й. 13 Вни́ду в дом Твой со всесожже́нием, возда́м Тебе́ моли́твы моя́, 14 я́же изреко́сте устне́ мои́, и глаго́лаша уста́ моя́ в ско́рби мое́й, 15 всесожже́ния ту́чна вознесу́ Тебе́ с кади́лом, и овны́, вознесу́ Тебе́ волы́ с козлы́. 16 Прииди́те, услы́шите, и пове́м вам, вси боя́щиися Бо́га, ели́ка сотвори́ души́ мое́й. 17 К Нему́ усты́ мои́ми воззва́х и вознесо́х под язы́ком мои́м. 18 Непра́вду а́ще узре́х в се́рдце мое́м, да не услы́шит мене́ Госпо́дь. 19 Сего́ ра́ди услы́ша мя Бог, внят гла́су моле́ния моего́. 20 Благослове́н Бог, и́же не отста́ви моли́тву мою́ и ми́лость Свою́ от мене́. <br><br> Псалом 66 <br><br> 1 В коне́ц, в пе́снех, псало́м пе́сни Дави́ду <br><br> 2 Бо́же, уще́дри ны и благослови́ ны, просвети́ лице́ Твое́ на ны и поми́луй ны. 3 Позна́ти на земли́ путь Твой, во всех язы́цех спасе́ние Твое́. 4 Да испове́дятся Тебе́ лю́дие, Бо́же, да испове́дятся Тебе́ лю́дие вси. 5 Да возвеселя́тся и да возра́дуются язы́цы, я́ко су́диши лю́дем правото́ю и язы́ки на земли́ наста́виши. 6 Да испове́дятся Тебе́ лю́дие, Бо́же, да испове́дятся Тебе́ лю́дие вси. 7 Земля́ даде́ плод свой, благослови́ ны, Бо́же, Бо́же наш, 8 благослови́ ны, Бо́же, и да убоя́тся Его́ вси концы́ земли́. <br><br> Слава: <br><br> Псалом 67 <br><br> 1 В коне́ц, псало́м пе́сни Дави́ду <br><br> 2 Да воскре́снет Бог, и расточа́тся врази́ Егó, и да бежа́т от лица́ Его́ ненави́дящии Его́. 3 Я́ко исчеза́ет дым, да исче́знут, я́ко та́ет воск от лица́ огня́, та́ко да поги́бнут гре́шницы от лица́ Бо́жия, 4 а пра́ведницы да возвеселя́тся, да возра́дуются пред Бо́гом, да насладя́тся в весе́лии. 5 Воспо́йте Бо́гу, по́йте и́мени Его́, путесотвори́те возше́дшему на за́пады. Госпо́дь и́мя Ему́, и ра́дуйтеся пред Ним. 6 Да смяту́тся от лица́ Его́, Отца́ си́рых и судии́ вдови́ц: Бог в ме́сте святе́м Свое́м. 7 Бог вселя́ет единомы́сленныя в дом, изводя́ окова́нныя му́жеством, та́кожде преогорчева́ющыя живу́щыя во гробе́х. 8 Бо́же, внегда́ исходи́ти Тебе́ пред людьми́ Твои́ми, внегда́ мимоходи́ти Тебе́ в пусты́ни, 9 земля́ потрясе́ся, и́бо небеса́ ка́нуша от лица́ Бо́га Сина́ина, от лица́ Бо́га Изра́илева. 10 Дождь во́лен отлучи́ши, Бо́же, достоя́нию Твоему́ и изнемо́же, Ты же соверши́л еси́ е́. 11 Живо́тная Твоя́ живу́т на ней, угото́вал еси́ бла́гостию Твое́ю ни́щему, Бо́же. 12 Госпо́дь даст глаго́л благовеству́ющым си́лою мно́гою. 13 Царь сил возлю́бленнаго, красото́ю до́му раздели́ти коры́сти. 14 А́ще поспите́ посреде́ преде́л, криле́ голуби́не посре́брене, и междора́мия ея́ в блеща́нии зла́та. 15 Внегда́ ра́знствит Небе́сный цари́ на ней, оснежа́тся в Селмо́не. 16 Гора́ Бо́жия, гора́ ту́чная, гора́ усыре́нная, гора́ ту́чная. 17 Вску́ю непщу́ете го́ры усыре́нныя? Гора́, ю́же благоволи́ Бог жи́ти в ней, и́бо Госпо́дь всели́тся до конца́. 18 Колесни́ца Бо́жия тма́ми тем, ты́сяща гобзу́ющих, Госпо́дь в них в Сина́и во святе́м. 19 Возше́л еси́ на высоту́, плени́л еси́ плен, прия́л еси́ дая́ния в челове́цех, и́бо не покаря́ющыяся, е́же всели́тися. 20 Госпо́дь Бог благослове́н, благослове́н Госпо́дь день дне, поспеши́т нам Бог спасе́ний на́ших. 21 Бог наш, Бог е́же спаса́ти, и Госпо́дня, Госпо́дня исхо́дища сме́ртная. 22 Оба́че Бог сокруши́т главы́ враго́в Свои́х, верх влас преходя́щих в прегреше́ниих свои́х. 23 Рече́ Госпо́дь: от Васа́на обращу́, обращу́ во глубина́х морски́х. 24 Я́ко да омо́чится нога́ Твоя́ в кро́ви, язы́к пес твои́х, от враг от него́. 25 Ви́дена бы́ша ше́ствия Твоя́, Бо́же, ше́ствия Бо́га моего́ Царя́, и́же во святе́м, 26 предвари́ша кня́зи близ пою́щих, посреде́ дев тимпа́нниц. 27 В це́рквах благослови́те Бо́га, Го́спода от исто́чник Изра́илевых. 28 Та́мо Вениами́н юне́йший во у́жасе, кня́зи Иу́довы влады́ки их, кня́зи Завуло́ни, кня́зи Неффали́мли. 29 Запове́ждь, Бо́же, си́лою Твое́ю, укрепи́, Бо́же, сие́, е́же соде́лал еси́ в нас. 30 От хра́ма Твоего́ во Иерусали́м Тебе́ принесу́т ца́рие да́ры. 31 Запрети́ звере́м тро́стным, сонм юне́ц в ю́ницах людски́х, е́же затвори́ти искуше́нныя сребро́м, расточи́ язы́ки хотя́щыя бра́нем. 32 Прии́дут моли́твенницы от Еги́пта, Ефио́пиа предвари́т ру́ку свою́ к Бо́гу. 33 Ца́рства земна́я, по́йте Бо́гу, воспо́йте Го́сподеви, 34 возше́дшему на Не́бо небесе́ на восто́ки, се даст гла́су Своему́ глас си́лы. 35 Дади́те сла́ву Бо́гови, на Изра́или велеле́пота Его́, и си́ла Его́ на о́блацех. 36 Ди́вен Бог во святы́х Свои́х, Бог Изра́илев: Той даст си́лу и держа́ву лю́дем Свои́м, благослове́н Бог. <br><br> Слава: <br><br> Псалом 68 <br><br> 1 В коне́ц, о изме́ншихся, псало́м Дави́ду <br><br> 2 Спаси́, мя, Бо́же, я́ко внидо́ша во́ды до души́ моея́. 3 Углебо́х в тиме́нии глубины́, и несть постоя́ния. Приидо́х во глубины́ морски́я, и бу́ря потопи́ мя. 4 Утруди́хся зовы́й, измолче́ горта́нь мой, исчезо́сте о́чи мои́, от е́же упова́ти ми на Бо́га моего́. 5 Умно́жишася па́че влас главы́ моея́ ненави́дящии мя ту́не, укрепи́шася врази́ мои́, изгоня́щии мя непра́ведно: я́же не восхища́х, тогда́ воздая́х. 6 Бо́же, Ты уве́дел еси́ безу́мие мое́, и прегреше́ния моя́ от Тебе́ не утаи́шася. 7 Да не постыдя́тся о мне терпя́щии Тебе́, Го́споди, Го́споди сил, ниже́ да посра́мятся о мне и́щущии Тебе́, Бо́же Изра́илев. 8 Я́ко Тебе́ ра́ди претерпе́х поноше́ние, покры́ срамота́ лице́ мое́. 9 Чуждь бых бра́тии мое́й, и стра́нен сыново́м ма́тepe моея́. 10 Я́ко ре́вность до́му Твоего́ снеде́ мя, и поноше́ния понося́щих Ти нападо́ша на мя. 11 И покры́х посто́м ду́шу мою́, и бысть в поноше́ние мне, 12 и положи́х одея́ние мое́ вре́тище, и бых им в при́тчу. 13 О мне глумля́хуся седя́щии во врате́х, и о мне поя́ху пию́щии вино́. 14 Аз же моли́твою мое́ю к Тебе́, Бо́же, вре́мя благоволе́ния, Бо́же, во мно́жестве ми́лости Твоея́ услы́ши мя, во и́стине спасе́ния Твоего́. 15 Спаси́ мя от бре́ния, да не угле́бну, да изба́влюся от ненави́дящих мя и от глубо́ких вод. 16 Да не потопи́т мене́ бу́ря водна́я, ниже́ да пожре́т мене́ глубина́, ниже́ сведе́т о мне рове́нник уст свои́х. 17 Услы́ши мя, Го́споди, я́ко бла́га ми́лость Твоя́, по мно́жеству щедро́т Твои́х при́зри на мя. 18 Не отврати́ лица́ Твоего́ от о́трока Твоего́, я́ко скорблю́, ско́ро услы́ши мя. 19 Вонми́ души́ мое́й, и изба́ви ю́, враг мои́х ра́ди изба́ви мя. 20 Ты бо ве́си поноше́ние мое́ и студ мой, и срамоту́ мою́: пред Тобо́ю вси оскорбля́ющии мя. 21 Поноше́ние ча́яше душа́ моя́, и страсть и ждах соскорбя́щаго, и не бе́, и утеша́ющих, и не обрето́х. 22 И да́ша в снедь мою́ желчь, и в жа́жду мою́ напои́ша мя о́цта. 23 Да бу́дет трапе́за их пред ни́ми в сеть, и в воздая́ние, и в собла́зн. 24 Да помрача́тся о́чи их, е́же не ви́дети, и хребе́т их вы́ну сляцы́. 25 Проле́й на ня гнев Твой, и я́рость гне́ва Твоего́ да пости́гнет их. 26 Да бу́дет двор их пуст, и в жили́щах их да не бу́дет живы́й. 27 Зане́ eго́же Ты порази́л еси́, ти́и погна́ша, и к боле́зни язв мои́х приложи́ша. 28 Приложи́ беззако́ние к беззако́нию их, и да не вни́дут в пра́вду Твою́. 29 Да потребя́тся от кни́ги живы́х и с пра́ведными да не напи́шутся. 30 Нищ и боля́й есмь аз: спасе́ние Твое́, Бо́же, да прии́мет мя. 31 Восхвалю́ и́мя Бо́га моего́ с пе́снию, возвели́чу Его́ во хвале́нии: 32 и уго́дно бу́дет Бо́гу па́че тельца́ ю́на, ро́ги износя́ща и па́знокти. 33 Да у́зрят ни́щии и возвеселя́тся: взыщи́те Бо́га, и жива́ будет душа́ ва́ша. 34 Я́ко услы́ша убо́гия Госпо́дь и окова́нныя Своя́ не уничижи́. 35 Да восхва́лят Его́ небеса́ и земля́, мо́ре и вся живу́щая в нем. 36 Я́ко Бог спасе́т Сио́на, и сози́ждутся гра́ди Иуде́йстии, и вселя́тся та́мо, и насле́дят и́, 37 и се́мя рабо́в Твои́х удержи́т и́, и лю́бящии и́мя Твое́ вселя́тся в нем. <br><br> Псалом 69 <br><br> 1 В коне́ц, Дави́ду в воспомина́ние, во е́же спасти́ мя Го́споду <br><br> 2 Бо́же, в по́мощь мою́ вонми́, Го́споди, помощи́ ми потщи́ся. 3 Да постыдя́тся и посра́мятся и́щущии ду́шу мою́, да возвратя́тся вспять и постыдя́тся хотя́щии ми зла́я. 4 Да возвратя́тся а́бие стыдя́щеся глаго́лющии ми: бла́гоже, бла́гоже. 5 Да возра́дуются и возвеселя́тся о Тебе́ вси и́щущии Тебе́, Бо́же, и да глаго́лют вы́ну, да возвели́чится Госпо́дь, лю́бящии спасе́ние Твое́: 6 аз же нищ есмь и убо́г, Бо́же, помози́ ми: Помо́щник мой и Изба́витель мой еси́ Ты, Го́споди, не закосни́. <br><br> 
                          Слава: <br><br> По 9–й кафисме, Трисвятое по Отче наш: <br><br> Таже тропари, глас 6: Помышля́ю день стра́шный и пла́чу дея́ний мои́х лука́вых, ка́ко отвеща́ю Безсме́ртному Царю́? Или́ ко́им дерзнове́нием воззрю́ на Судию́, блу́дный аз? Благоутро́бный О́тче, Сы́не единоро́дный, Ду́ше Святы́й, поми́луй мя. <br><br> Слава: Во юдо́ли плаче́вне, на ме́сте, е́же завеща́л еси́, егда́ ся́деши, Ми́лостиве, сотвори́ти пра́ведный суд, не обличи́ моя́ сокрове́нная, ниже́ посрами́ мене́ пред А́нгелы, но пощади́ мя, Бо́же, и поми́луй мя. <br><br> И ныне: Упова́ние и покро́в держа́вный к Тебе́ притека́ющих, Богороди́тельнице, благо́е предста́тельство ми́ра, моли́ со безпло́тными приле́жно, Его́же родила́ еси́ Человеколю́бнейшаго Бо́га, изба́витися душа́м на́шым от вся́каго преще́ния, Еди́на Благослове́нная. <br><br> Го́споди, поми́луй (40) и молитва: <br><br> Влады́ко Го́споди, Бо́же наш, И́же Еди́н окая́нныя моея́ души́ неду́г и сея́ исцеле́ние ве́дый, исцели́ ю́, я́коже ве́си, ра́ди мно́жества ми́лости Твоея́ и щедро́т Твои́х, поне́же от дел мои́х несть пла́стыря приложи́ти ей, ниже́ еле́а, ниже́ обяза́ния, но Ты, прише́дый не пра́ведныя призва́ти, но гре́шныя в покая́ние, поми́луй, уще́дри, прости́ ю́, раздери́ рукописа́ние мно́гих мои́х и сту́дных дея́ний и наста́ви мя на пра́вый путь Твой, да, ходя́й во и́стине Твое́й, возмогу́ избежа́ти стрел лука́ваго и си́це предста́ну неосужде́нно пред стра́шным престо́лом Твои́м, сла́вя и воспева́я Пресвято́е Твое́ и́мя во ве́ки, ами́нь. <br><br> 
                            </di>
                            
  <div class="kathisma" id="kathisma-14">
                            <h2>Кафи́сма деся́тая</h2> <br> Псалом 70 <br><br> <i>Дави́ду псало́м, сыно́в Ионада́вовых и пе́рвых пле́ншихся, не надпи́сан у евре́й</i> <br><br> 1 На Тя, Го́споди, упова́х, да не постыжу́ся в век. 2 Пра́вдою Твое́ю изба́ви мя и изми́ мя, приклони́ ко мне у́хо Твое́ и спаси́ мя. 3 Бу́ди ми в Бо́га Защи́тителя и в ме́сто кре́пко спасти́ мя, я́ко утверже́ние мое́ и прибе́жище мое́ еси́ Ты. 4 Бо́же мой, изба́ви мя из руки́ гре́шнаго, из руки́ законопресту́пнаго и оби́дящаго, 5 я́ко Ты еси́ терпе́ние мое́, Го́споди, Го́споди, упова́ние мое́ от ю́ности моея́. 6 В Тебе́ утверди́хся от утро́бы, от чре́ва ма́тере моея́ Ты еси́ мой покрови́тель: о Тебе́ пе́ние мое́ вы́ну. 7 Я́ко чу́до бых мно́гим, и Ты помо́щник мой кре́пок. 8 Да испо́лнятся уста́ моя́ хвале́ния, я́ко да воспою́ сла́ву Твою́, весь день великоле́пие Твое́. 9 Не отве́ржи мене́ во вре́мя ста́рости, внегда́ оскудева́ти кре́пости мое́й, не оста́ви мене́. 10 Я́ко ре́ша врази́ мои́ мне, и стрегу́щии ду́шу мою́ совеща́ша вку́пе, 11 глаго́люще: Бог оста́вил есть eго́, пожени́те и ими́те eго́, я́ко несть избавля́яй. 12 Бо́же мой, не удали́ся от мене́, Бо́же мой, в по́мощь мою́ вонми́. 13 Да постыдя́тся и исче́знут оклевета́ющии ду́шу мою́, да облеку́тся в студ и срам и́щущии зла́я мне. 14 Аз же всегда́ возупова́ю на Тя и приложу́ на вся́ку похвалу́ Твою́. 15 Уста́ моя́ возвестя́т пра́вду Твою́, весь день спасе́ние Твое́, я́ко не позна́х кни́жная. 16 Вни́ду в си́ле Госпо́дни, Го́споди, помяну́ пра́вду Тебе́ Еди́наго. 17 Бо́же мой, и́мже научи́л мя еси́ от ю́ности моея́, и до ны́не возвещу́ чудеса́ Твоя́, 18 и да́же до ста́рости и престаре́ния, Бо́же мой, не оста́ви мене́, до́ндеже возвещу́ мы́шцу Твою́ ро́ду всему́ гряду́щему, 19 си́лу Твою́ и пра́вду Твою́, Бо́же, да́же до вы́шних, я́же сотвори́л ми еси́ вели́чия. Бо́же, кто подо́бен Тебе́? 20 Ели́ки яви́л ми еси́ ско́рби мно́ги и злы, и обра́щься оживотвори́л мя еси́, и от бездн земли́ возве́л мя еси́. 21 Умно́жил еси́ на мне вели́чествие Твое́, и обра́щься уте́шил мя еси́, и от бездн земли́ па́ки возве́л мя еси́. 22 И́бо аз испове́мся Тебе́ в лю́дех, Го́споди, в сосу́дех псало́мских и́стину Твою́, Бо́же, воспою́ Тебе́ в гу́слех, Святы́й Изра́илев. 23 Возра́дуетеся устне́ мои́, егда́ воспою́ Тебе́, и душа́ моя́, ю́же еси́ изба́вил. 24 Еще́ же и язы́к мой весь день поучи́тся пра́вде Твое́й, егда́ постыдя́тся и посра́мятся и́щущии зла́я мне. <br><br> Псалом 71 <br><br> О Соломо́не, псало́м Дави́ду <br><br> 1 Бо́же, суд Твой царе́ви даждь, и пра́вду Твою́ сы́ну царе́ву: 2 суди́ти лю́дем Твои́м в пра́вде, и ни́щым Твои́м в суде́. 3 Да восприи́мут го́ры мир лю́дем, и хо́лми пра́вду. 4 Су́дит ни́щым людски́м, и спасе́т сы́ны убо́гих и смири́т клеветника́. 5 И пребу́дет с со́лнцем, и пре́жде луны́ ро́да родо́в. 6 Сни́дет я́ко дождь на руно́, и я́ко ка́пля, ка́плющая на зе́млю. 7 Возсия́ет во днех eго́ пра́вда и мно́жество ми́ра, до́ндеже отъи́мется луна́. 8 И облада́ет от мо́ря до мо́ря, и от рек до коне́ц вселе́нныя. 9 Пред ним припаду́т Ефио́пляне, и врази́ eго́ персть поли́жут. 10 Ца́рие Фарси́йстии и о́строви да́ры принесу́т, ца́рие Ара́встии и Сава́ да́ры приведу́т: 11 и покло́нятся eму́ вси ца́рие зе́мстии, вси язы́цы порабо́тают eму́. 12 Я́ко изба́ви ни́ща от си́льна, и убо́га, eму́же не бе помо́щника. 13 Пощади́т ни́ща и убо́га, и ду́шы убо́гих спасе́т: 14 от ли́хвы и от непра́вды изба́вит ду́шы их, и че́стно и́мя eго́ пред ни́ми. 15 И жив бу́дет, и да́стся eму́ от зла́та Арави́йска, и помо́лятся о нем вы́ну, весь день благословя́т eго́. 16 Бу́дет утвержде́ние на земли́ на версе́х гор, превознесе́тся па́че Лива́на плод eго́: и процвету́т от гра́да я́ко трава́ земна́я. 17 Бу́дет и́мя eго́ благослове́но во ве́ки, пре́жде со́лнца пребыва́ет и́мя eго́, и благословя́тся в нем вся коле́на земна́я, вси язы́цы ублажа́т eго́. 18 Благослове́н Госпо́дь Бог Изра́илев, творя́й чудеса́ Еди́н. 19 И благослове́но и́мя сла́вы Его́ во век и в век ве́ка, и испо́лнится сла́вы Его́ вся зе́мля: бу́ди, бу́ди. <br><br> Слава: <br><br> Оскуде́ша пе́сни Дави́да, сы́на Иессе́ова. <br><br> Псалом 72 <br><br> Псало́м Аса́фу <br><br> 1 Коль благ Бог Изра́илев, пра́вым се́рдцем. 2 Мои́ же вма́ле не подвижа́стеся но́зе: вма́ле не пролия́шася стопы́ моя́. 3 Я́ко возревнова́х на беззако́нныя, мир гре́шников зря. 4 Я́ко несть восклоне́ния в сме́рти их, и утвержде́ния в ра́не их, 5 в труде́х челове́ческих не суть, и с челове́ки не прии́мут ран. 6 Сего́ ра́ди удержа́ я́ горды́ня их до конца́: оде́яшася непра́вдою и нече́стием свои́м. 7 Изы́дет я́ко из ту́ка непра́вда их, преидо́ша в любо́вь се́рдца. 8 Помы́слиша и глаго́лаша в лука́встве, непра́вду в высоту́ глаго́лаша. 9 Положи́ша на небеси́ уста́ своя́, и язы́к их пре́йде по земли́. 10 Сего́ ра́ди обратя́тся лю́дие мои́ се́мо, и дни́е испо́лнени обря́щутся в них. 11 И ре́ша: ка́ко уве́де Бог? И а́ше есть ра́зум в Вы́шнем? 12 Се си́и гре́шницы и гобзу́ющии в век, удержа́ша бога́тство. 13 И рех: еда́ всу́е оправди́х се́рдце мое́ и умы́х в непови́нных ру́це мои́, 14 и бых я́звен весь день, и обличе́ние мое́ на у́тренних. 15 А́ще глаго́лах, пове́м та́ко: се ро́ду сыно́в Твои́х, eму́же обеща́хся, 16 и непщева́х разуме́ти: сие́ труд есть предо мно́ю, 17 до́ндеже вни́ду во святи́ло Бо́жие и разуме́ю в после́дняя их. 18 Оба́че за льще́ния их положи́л еси́ им зла́я, низложи́л еси́ я́, внегда́ разгорде́шася. 19 Ка́ко бы́ша в запусте́ние? Внеза́пу исчезо́ша, погибо́ша за беззако́ние свое́. 20 Я́ко со́ние востаю́щаго, Го́споди, во гра́де Твое́м о́браз их уничижи́ши. 21 Я́ко разжже́ся се́рдце мое́, и утро́бы моя́ измени́шася. 22 И аз уничиже́н и не разуме́х, ско́тен бых у Тебе́. 23 И аз вы́ну с Тобо́ю, удержа́л еси́ ру́ку десну́ю мою́, 24 и сове́том Твои́м наста́вил мя еси́, и со сла́вою прия́л мя еси́. 25 Что бо ми есть на небеси́? И от Тебе́ что восхоте́х на земли́? 26 Исчезе́ се́рдце мое́ и плоть моя́, Бо́же се́рдца моего́, и часть моя́, Бо́же, во век. 27 Я́ко се удаля́ющии себе́ от Тебе́ поги́бнут; потреби́л еси́ вся́каго любоде́ющаго от Тебе́. 28 Мне же прилепля́тися Бо́гови бла́го есть, полага́ти на Го́спода упова́ние мое́, возвести́ти ми вся хвалы́ Твоя́ во врате́х дще́ре Сио́ни. <br><br> Псалом 73 <br><br> Ра́зума Аса́фу <br><br> 1 Вску́ю, Бо́же, отри́нул еси́ до конца́? Разгне́вася я́рость Твоя́ на о́вцы па́жити Твоея́? 2 Помяни́ сонм Твой, eго́же стяжа́л еси́ испе́рва, изба́вил еси́ жезло́м достоя́ния Твоего́, гора́ Сио́н сия́, в не́йже всели́лся еси́. 3 Воздви́гни ру́це Твои́ на горды́ни их в коне́ц, ели́ка лука́внова враг во святе́м Твое́м. 4 И восхвали́шася ненави́дящии Тя посреде́ пра́здника Твоего́, положи́ша зна́мения своя́, зна́мения, и не позна́ша, 5 я́ко во исхо́де превы́ше, я́ко в дубра́ве дре́вяне секи́рами разсеко́ша. 6 Две́ри eго́ вку́пе: се́чивом и оско́рдом разруши́ша и́. 7 Возжго́ша огне́м святи́ло Твое́, на земли́ оскверни́ша жили́ще и́мене Твоего́. 8 Ре́ша в се́рдце свое́м ю́жики их вку́пе: прииди́те и отста́вим вся пра́здники Бо́жия от земли́. 9 Зна́мения их не ви́дехом: несть ктому́ проро́ка, и нас не позна́ет ктому́. 10 Доко́ле, Бо́же, поно́сит враг? Раздражи́т проти́вный и́мя Твое́ до конца́? 11 Вску́ю отвраща́еши ру́ку Твою́ и десни́цу Твою́ от среды́ не́дра Твоего́ в коне́ц? 12 Бог же Царь наш пре́жде ве́ка соде́ла спасе́ние посреде́ земли́. 13 Ты утверди́л еси́ си́лою Твое́ю мо́ре, Ты сте́рл еси́ главы́ змие́в в воде́, 14 Ты сокруши́л еси́ главу́ зми́еву, дал еси́ того́ бра́шно лю́дем Ефио́пским. 15 Ты расто́ргл еси́ исто́чники и пото́ки, Ты изсуши́л еси́ ре́ки Ифа́мския. 16 Твой есть день, и Твоя́ есть нощь: Ты соверши́л еси́ зарю́ и со́лнце. 17 Ты сотвори́л еси́ вся преде́лы земли́, жа́тву и ве́сну Ты созда́л еси́ я́. 18 Помяни́ сия́, враг поноси́ Го́сподеви, и лю́дие безу́мнии раздражи́ша и́мя Твое́. 19 Не преда́ждь звере́м ду́шу, испове́дающуся Тебе́, душ убо́гих Твои́х не забу́ди до конца́. 20 При́зри на заве́т Твой, я́ко испо́лнишася помраче́ннии земли́ домо́в беззако́ний. 21 Да не возврати́тся смире́нный посра́млен, нищ и убо́г восхвали́та и́мя Твое́. 22 Воста́ни, Бо́же, суди́ прю Твою́, помяни́ поноше́ние Твое́, е́же от безу́мнаго весь день. 23 Не забу́ди гла́са моли́твенник Твои́х, горды́ня ненави́дящих Тя взы́де вы́ну. <br><br> Слава: <br><br> Псалом 74 <br><br> 1 В коне́ц, да не растли́ши, псало́м пе́сни Аса́фу <br><br> 2 Испове́мыся Тебе́, Бо́же, испове́мыся Тебе́, и призове́м и́мя Твое́; пове́м вся чудеса́ Твоя́. 3 Егда́ прииму́ вре́мя, Аз правоты́ возсужду́. 4 Раста́яся земля́ и вси живу́щии на ней, Аз утверди́х столпы́ ея́. 5 Рех беззако́ннующым, не беззако́ннуйте: и согреша́ющым, не возноси́те ро́га, 6 не воздвиза́йте на высоту́ ро́га ва́шего, и не глаго́лите на Бо́га непра́вду: 7 я́ко ниже́ от исхо́д, ниже́ от за́пад, ниже́ от пусты́х гор. 8 Я́ко Бог судия́ есть: сего́ смиря́ет, и сего́ возно́сит. 9 Я́ко ча́ша в руце́ Госпо́дни, вина́ нерастворе́на, испо́лнь растворе́ния, и уклони́ от сея́ в сию́: оба́че дро́ждие Его́ не истощи́ся, испию́т вси гре́шнии земли́. 10 Аз же возра́дуюся в век, воспою́ Бо́гу Иа́ковлю: 11 и вся ро́ги гре́шных сломлю́, и вознесе́тся рог пра́веднаго. <br><br> Псалом 75 <br><br> 1 В коне́ц, в пе́снех, псало́м Аса́фу, песнь ко ассириа́нину <br><br> 2 Ве́дом во Иуде́и Бог: во Изра́или ве́лие и́мя Его́. 3 И бысть в ми́ре ме́сто Его́ и жили́ще Его́ в Сио́не. 4 Та́мо сокруши́ кре́пости луко́в, ору́жие и мечь и брань. 5 Просвеща́еши Ты ди́вно от гор ве́чных. 6 Смято́шася вси неразу́мнии се́рдцем: усну́ша сном свои́м, и ничто́же обрето́ша вси му́жие бога́тства в рука́х свои́х. 7 От запреще́ния Твоего́, Бо́же Иа́ковль, воздрема́ша все́дшии на ко́ни. 8 Ты стра́шен еси́, и кто противоста́нет Тебе́? Отто́ле гнев Твой. 9 С Небесе́ слы́шан сотвори́л еси́ суд: земля́ убоя́ся, и умолча́, 10 внегда́ воста́ти на суд Бо́гу, спасти́ вся кро́ткия земли́. 11 Я́ко помышле́ние челове́ческое испове́стся Тебе́: и оста́нок помышле́ния пра́зднует Ти. 12 Помоли́теся и воздади́те Го́сподеви Бо́гу на́шему. Вси и́же о́крест Его́ принесу́т да́ры, 13 стра́шному и отъе́млющему ду́хи князе́й, стра́шному па́че царе́й земны́х. <br><br> Псалом 76 <br><br> 1 В коне́ц, о Идифу́ме, псало́м Аса́фу <br><br> 2 Гла́сом мои́м ко Го́споду воззва́х, гла́сом мои́м к Бо́гу, и внят ми. 3 В день ско́рби моея́ Бо́га взыска́х рука́ма мои́ма, но́щию пред Ним, и не прельще́н бых. Отве́ржеся уте́шитися душа́ моя́. 4 Помяну́х Бо́га и возвесели́хся, поглумля́хся и малоду́шествоваше дух мой. 5 Предвари́сте стражбы́ о́чи мои́: смято́хся и не глаго́лах. 6 Помы́слих дни пе́рвыя, и ле́та ве́чная помяну́х, и поуча́хся: 7 но́щию се́рдцем мои́м глумля́хся, и тужа́ше дух мой: 8 еда́ во ве́ки отри́нет Госпо́дь, и не приложи́т благоволи́ти па́ки? 9 Или́ до конца́ ми́лость Свою́ отсече́т, сконча́ глаго́л от ро́да в род? 10 Еда́ забу́дет уще́дрити Бог? Или́ удержи́т во гне́ве Свое́м щедро́ты Своя́? 11 И рех: ны́не нача́х, сия́ изме́на десни́цы Вы́шняго. 12 Помяну́х дела́ Госпо́дня, я́ко помяну́ от нача́ла чудеса́ Твоя́, 13 и поучу́ся во всех де́лех Твои́х, и в начина́ниих Твои́х поглумлю́ся. 14 Бо́же, во святе́м путь Твой: кто бог ве́лий я́ко Бог наш? 15 Ты еси́ Бог творя́й чудеса́: сказа́л еси́ в лю́дех си́лу Твою́, 16 изба́вил еси́ мы́шцею Твое́ю лю́ди Твоя́, сы́ны Иа́ковли и Ио́сифовы. 17 Ви́деша Тя во́ды, Бо́же, ви́деша Тя во́ды, и убоя́шася: смято́шася бе́здны, 18 мно́жество шу́ма вод, глас да́ша о́блацы, и́бо стре́лы Твоя́ прехо́дят. 19 Глас гро́ма Твоего́ в колеси́, освети́ша мо́лния Твоя́ вселе́нную: подви́жеся и тре́петна бысть земля́. 20 В мо́ри путие́ Твои́, и стези́ Твои́ в вода́х мно́гих, и следы́ Твоя́ не позна́ются. 21 Наста́вил еси́ я́ко о́вцы лю́ди Твоя́ руко́ю Моисе́овою и Ааро́нею. <br><br> 
                              Слава: <br><br> По 10–й кафисме, Трисвятое по Отче наш: <br><br> Таже тропари, глас 6: Стра́шнаго дне прише́ствия Твоего́ ужаса́юся, Христе́, и, неумы́тнаго суди́лища боя́йся, Го́споди, ужаса́юся и трепе́щу, я́ко имы́й мно́жество согреше́ний, но пре́жде конца́ я́ко Ми́лостив Бог, обрати́ и спаси́ мя, Спа́се мой Многоми́лостиве. <br><br> Слава: Егда́ престо́ли на суд поста́вятся, Го́споди, и суди́лищу Твоему́ предста́нут челове́цы: не предпочте́тся царь во́ина, не преиму́ществит влады́ка раба́: ки́йждо бо от свои́х дел или́ просла́вится, или́ постыди́тся. <br><br> И ныне: Вели́ких дарова́ний, Чи́стая Де́во Богома́ти, Ты сподо́билася еси́, я́ко родила́ еси́ пло́тию Еди́наго от Тро́ицы, Христа́ Жизнода́вца, во спасе́ние душ на́ших. <br><br> Го́споди, поми́луй (40) и молитва: <br><br> Го́споди Бо́же наш, в ми́лости Бога́тый и в щедро́тах Непостижи́мый, Еди́не по естеству́ Безгре́шен, и нас ра́ди кроме́ греха́ быв Челове́к, услы́ши в час сей боле́зненное мое́ сие́ моле́ние, я́ко нищ и убо́г есмь от дел благи́х, и се́рдце мое́ смяте́ся внутрь мене́. Ты бо ве́си, Вы́шний Царю́, Го́споди небесе́ и земли́, я́ко всю мою́ ю́ность во гресе́х ижди́х и в след похоте́й пло́ти моея́ ходи́в, весь смех де́моном бых, весь диа́волу после́довах, вы́ну в тиме́нии сласте́й валя́яйся, омрачи́вся бо помышле́нием от младе́нства, да́же и до ны́не, никогда́же восхоте́х сотвори́ти во́лю Твою́ святу́ю, но весь от наве́тующих мя страсте́й плени́вся, смех и поруга́ние де́моном бых, ника́коже во уме помышля́яй, я́ко нестерпи́мый гнев е́же на гре́шники преще́ния Твоего́, и лежа́щую гее́нну о́гненную. Я́коже отсю́ду во отча́яние впады́й, и ника́коже в чу́встве обраще́ния быв, пуст и наг е́же от Твоея́ дру́жбы бых. Кий бо вид греха́ не соде́лах? Ко́е де́ло де́монское не соде́ях? Ко́е дея́ние сту́дное и блу́дное не с преиму́ществом и тща́нием соверши́х? Ум воспомина́ньми плотски́ми оскверни́х, те́ло смеше́ньми окаля́х, дух сосложе́нием оскверни́х, всяк уд окая́нныя моея́ пло́ти служи́ти и рабо́тати грехо́м возлюби́х. И кто про́чее не возрыда́ет мя, окая́ннаго? Кто не воспла́чет мя, осужде́ннаго? Аз бо еди́н, Влады́ко, я́рость Твою́ прогне́вах, аз еди́н гнев Твой на мя разжего́х, аз еди́н лука́вое пред Тобо́ю сотвори́х, превозше́д и препобеди́в вся от ве́ка гре́шники, несравне́нно погреши́вый и непроще́нно. Но поне́же Многоми́лостивый, Благоутро́бный еси́, Человеколю́бче, и ожида́еши челове́ческаго обраще́ния, се и аз вверга́ю себе́ пред стра́шное и нестерпи́мое Твое́ суди́ще, и я́коже пречи́стым Твои́м нога́м каса́яйся, из глубины́ души́ взыва́ю Ти: очи́сти, Го́споди, прости́, Благопремени́телю, поми́луй не́мощь мою́, приклони́ся недоуме́нию моему́, вонми́ моле́нию моему́ и слез мои́х не премолчи́, приими́ мя ка́ющагося, и заблу́ждшаго обрати́, обраща́ющагося объими́ и моля́щагося прости́. Не бо положи́л еси́ покая́ние пра́ведным, не положи́л еси́ проще́ния не согреша́ющым, но положи́л еси́ покая́ние мне, гре́шному, в ни́хже в негодова́ние Твое́ соде́ях, наг и обнаже́н пред Тобо́ю предстою́, Сердцеве́дче Го́споди, испове́даяй моя́ грехи́: не бо могу́ воззре́ти и ви́дети высоту́ Небе́сную, от тя́жести грехо́в мои́х сляца́емь. Просвети́ у́бо о́чи се́рдца моего́ и даждь ми умиле́ние к покая́нию, и сокруше́ние се́рдца ко исправле́нию, да со благо́ю наде́ждею и и́стинным увере́нием, к та́мошнему ми́ру пойду́, хваля́ и благословя́ вы́ну всесвято́е и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь. <br><br> 
                                </div>
                                
  <div class="kathisma" id="kathisma-15">
                                <h2>Кафи́сма единаяна́десять</h2> <br> Псалом 77 <br><br> <i>Ра́зума Аса́фу</i> <br><br> 1 Внемли́те, лю́дие мои́, зако́ну моему́, приклони́те у́хо ва́ше во глаго́лы уст мои́х. 2 Отве́рзу в при́тчах уста́ моя́, провеща́ю гана́ния испе́рва. 3 Ели́ка слы́шахом и позна́хом я́, и отцы́ на́ши пове́даша нам: 4 не утаи́шася от чад их в род ин, возвеша́юще хвалы́ Госпо́дни и си́лы Его́, и чудеса́ Его́, я́же сотвори́. 5 И воздви́же свиде́ние во Иа́кове, и зако́н положи́ во Изра́или: ели́ка запове́да отце́м на́шим, сказа́ти я́ сыново́м свои́м, 6 я́ко да позна́ет род ин, сы́нове родя́щиися, и воста́нут и пове́дят я́ сыново́м свои́м: 7 да положа́т на Бо́га упова́ние свое́, и не забу́дут дел Бо́жиих, и за́поведи Его́ взы́щут. 8 Да не бу́дут я́коже отцы́ их, род стропти́в и преогорчева́яй, род и́же не испра́ви се́рдца своего́, и не уве́ри с Бо́гом ду́ха своего́. 9 Сы́нове Ефре́мли наляца́юще и стреля́юще лу́ки, возврати́шася в день бра́ни: 10 не сохрани́ша заве́та Бо́жия, и в зако́не Его́ не восхоте́ша ходи́ти. 11 И забы́ша благодея́ния Его́, и чудеса́ Его́, я́же показа́ им 12 пред отцы́ их, я́же сотвори́ чудеса́ в земли́ Еги́петстей, на по́ли Танео́се. 13 Разве́рзе мо́ре, и проведе́ их, предста́ви во́ды я́ко мех. 15 И наста́ви я́ о́блаком во дни, и всю нощь просвеще́нием огня́. 15 Разве́рзе ка́мень в пусты́ни, и напои́ я́ я́ко в бе́здне мно́зе, 16 и изведе́ во́ду из ка́мене, и низведе́ я́ко ре́ки во́ды. 17 И приложи́ша еще́ согреша́ти Ему́, преогорчи́ша Вы́шняго в безво́дней; 18 и искуси́ша Бо́га в сердца́х свои́х, вопроси́ти бра́шна душа́м свои́м. 19 И клевета́ша на Бо́га, и ре́ша: еда́ возмо́жет Бог угото́вати трапе́зу в пусты́ни? 20 Поне́же порази́ ка́мень, и потеко́ша во́ды, и пото́цы наводни́шася: еда́ и хлеб мо́жет да́ти, или́ угото́вати трапе́зу лю́дем Свои́м? 21 Сего́ ра́ди слы́ша Госпо́дь и презре́: и огнь возгоре́ся во Иа́кове, и гнев взы́де на Изра́иля, 22 я́ко не ве́роваша Бо́гови, ниже́ упова́ша на спасе́ние Его́. 23 И запове́да облако́м свы́ше, и две́ри небесе́ отве́рзе, 24 и одожди́ им ма́нну я́сти, и хлеб небе́сный даде́ им. 25 Хлеб а́нгельский яде́ челове́к, бра́шно посла́ им до сы́тости. 26 Воздви́же юг с небесе́, и наведе́ си́лою Свое́ю ли́ва, 27 и одожди́ на ня я́ко прах пло́ти, и я́ко песо́к морски́й пти́цы перна́ты. 28 И нападо́ша посреде́ ста́на их, о́крест жили́щ их. 29 И ядо́ша и насы́тишася зело́, и жела́ние их принесе́ им. 30 Не лиши́шася от жела́ния своего́: еще́ бра́шну су́щу во усте́х их: 31 и гнев Бо́жий взы́де на ня, и уби́ мно́жайшая их, и избра́нным Изра́илевым запя́т. 32 Во всех сих согреши́ша еще́, и не ве́роваша чудесе́м Его́. 33 И исчезо́ша в суете́ дни́е их, и ле́та их со тща́нием. 34 Егда́ убива́ше я́, тогда́ взыска́ху Его́, и обраща́хуся, и у́треневаху к Бо́гу: 35 и помяну́ша, я́ко Бог Помо́щник им есть, и Бог Вы́шний Изба́витель им есть. 36 И возлюби́ша Его́ усты́ свои́ми, и язы́ком свои́м солга́ша Ему́: 37 се́рдце же их не бе пра́во с Ним, ниже́ уве́ришася в заве́те Его́. 38 То́йже есть щедр, и очи́стит грехи́ их, и не растли́т, и умно́жит отврати́ти я́рость Свою́, и не разжже́т всего́ гне́ва Своего́. 39 И помяну́, я́ко плоть суть, дух ходя́й и не обраща́яйся. 40 Колькра́ты преогорчи́ша Его́ в пусты́ни, прогне́ваша Его́ в земли́ безво́дней? 41 И обрати́шася, и искуси́ша Бо́га, и Свята́го Изра́илева раздражи́ша, 42 и не помяну́ша руки́ Его́ в день, во́ньже изба́ви я́ из руки́ оскорбля́юшаго, 43 я́коже положи́ во Еги́пте зна́мения Своя́, и чудеса́ Своя́ на по́ли Танео́се, 44 и преложи́ в кровь ре́ки их, и исто́чники их, я́ко да не пию́т. 45 Посла́ на ня пе́сия му́хи и поядо́ша я́: и жа́бы, и растли́ я́. 46 И даде́ рже плоды́ их, и труды́ их пруго́м. 47 Уби́ гра́дом виногра́ды их, и черни́чие их сла́ною, 48 и предаде́ гра́ду скоты́ их, и име́ние их огню́. 49 Посла́ на ня гнев я́рости Своея́, я́рость и гнев и скорбь, посла́ние а́нгелы лю́тыми. 50 Путесотвори́ стезю́ гне́ву Своему́, и не пощаде́ от сме́рти душ их: и скоты́ их в сме́рти заключи́, 51 и порази́ вся́кое перворо́дное в земли́ Еги́петстей, нача́ток вся́каго труда́ их в селе́ниих Ха́мовых. 52 И воздви́же я́ко о́вцы лю́ди Своя́, и возведе́ я́ я́ко ста́до в пусты́ни, 53 и наста́ви я́ на упова́ние, и не убоя́шася, и враги́ их покры́ мо́ре. 54 И введе́ я́ в го́ру святы́ни Своея́, го́ру сию́, ю́же стяжа́ десни́ца Его́. 55 И изгна́ от лица́ их язы́ки, и по жре́бию даде́ им [зе́млю] у́жем жребодая́ния, и всели́ в селе́ниих их коле́на Изра́илева. 56 И искуси́ша и преогорчи́ша Бо́га Вы́шняго, и свиде́ний Его́ не сохрани́ша, 57 и отврати́шася, и отверго́шася, я́коже и отцы́ их, преврати́шася в лук развраще́н, 58 и прогне́ваша Его́ в хо́лмех свои́х и во истука́нных свои́х раздражи́ша Его́. 59 Слы́ша Бог и презре́, и уничижи́ зело́ Изра́иля, 60 и отри́ну ски́нию Сило́мскую, селе́ние, е́же всели́ся в челове́цех. 61 И предаде́ в плен кре́пость их, и добро́ту их в ру́ки враго́в, 62 и затвори́ во ору́жии лю́ди Своя́, и достоя́ние Свое́ презре́. 63 Ю́ношы их пояде́ огнь, и де́вы их не осе́тованы бы́ша; 64 свяще́нницы их мече́м падо́ша, и вдови́цы их не опла́каны бу́дут. 65 И воста́ я́ко спя́ Госпо́дь, я́ко си́лен и шу́мен от вина́, 66 и порази́ враги́ Своя́ вспять, поноше́ние ве́чное даде́ им. 67 И отри́ну селе́ние Ио́сифово, и коле́но Ефре́мово не избра́, 68 и избра́ коле́но Иу́дово, го́ру Сио́ню, ю́же возлюби́, 69 и созда́ я́ко единоро́га святи́лище Свое́, на земли́ основа́ и́ в век. 70 И избра́ Дави́да раба́ Своего́, и восприя́т eго́ от стад о́вчих. 71 От дои́лиц поя́т eго́ пасти́ Иа́кова раба́ Своего́ и Изра́иля достоя́ние Свое́. 72 И упасе́ я́ в незло́бии се́рдца своего́, и в ра́зумех руку́ свое́ю наста́вил я́ есть. <br><br> Слава: <br><br> Псалом 78 <br><br> Псало́м Аса́фу <br><br> 1 Бо́же, приидо́ша язы́цы в достоя́ние Твое́, оскверни́ша храм святы́й Твой, 2 положи́ша Иерусали́м я́ко ово́щное храни́лище, положи́ша тру́пия раб Твои́х бра́шно пти́цам небе́сным, пло́ти преподо́бных Твои́х звере́м земны́м. 3 Пролия́ша кровь их я́ко во́ду о́крест Иерусали́ма, и не бе погреба́яй. 4 Бы́хом поноше́ние сосе́дом на́шым, подражне́ние и поруга́ние су́щым о́крест нас. 5 Доко́ле, Го́споди, прогне́ваешися до конца́? Разжже́тся я́ко огнь рве́ние Твое́? 6 Проле́й гнев Твой на язы́ки не зна́ющыя Тебе́, и на ца́рствия, я́же и́мене Твоего́ не призва́ша, 7 я́ко поядо́ша Иа́кова, и ме́сто eго́ опустоши́ша. 8 Не помяни́ на́ших беззако́ний пе́рвых: ско́ро да предваря́т ны щедро́ты Твоя́, Го́споди, я́ко обнища́хом зело́. 9 Помози́ нам, Бо́же, Спаси́телю наш, сла́вы ра́ди и́мене Твоего́, Го́споди, изба́ви ны, и очи́сти грехи́ на́ша и́мене ра́ди Твоего́. 10 Да не когда́ реку́т язы́цы, где есть Бог их? И да уве́стся во язы́цех пред очи́ма на́шима отмще́ние кро́ве раб Твои́х пролиты́я. 11 Да вни́дет пред Тя воздыха́ние окова́нных, по вели́чию мы́шцы Твоея́ снабди́ сы́ны умерщвле́нных. 12 Возда́ждь сосе́дом на́шым седмери́цею в не́дро их поноше́ние их, и́мже поноси́ша Тя, Го́споди. 13 Мы же, лю́дие Твои́ и о́вцы па́жити Твоея́, испове́мыся Тебе́, Бо́же, во век, в род и род возвести́м хвалу́ Твою́. <br><br> Псалом 79 <br><br> 1 В коне́ц, о изме́ншихся, свиде́ние Аса́фу, псало́м <br><br> 2 Пасы́й Изра́иля вонми́: наставля́яй я́ко овча́ Ио́сифа, седя́й на Херуви́мех, яви́ся, 3 пред Ефре́мом и Beниами́ном и Манасси́ем, воздви́гни си́лу Твою́, и прииди́ во е́же спасти́ нас. 4 Бо́же, обрати́ ны, и просвети́ лице́ Твое́, и спасе́мся. 5 Го́споди Бо́же сил, доко́ле гне́ваешися на моли́тву раб Твои́х? 6 Напита́еши нас хле́бом сле́зным, и напои́ши нас слеза́ми в ме́ру. 7 Положи́л еси́ нас в пререка́ние сосе́дом на́шым, и врази́ на́ши подражни́ша ны. 8 Го́споди Бо́же сил, обрати́ ны, и просвети́ лице́ Твое́, и спасе́мся. 9 Виногра́д из Еги́пта прене́сл еси́, изгна́л еси́ язы́ки, и насади́л еси́ и́. 10 Путесотвори́л еси́ пред ним, и насади́л еси́ коре́ния eго́, и испо́лни зе́млю. 11 Покры́ го́ры сень eго́, и ве́твия eго́ ке́дры Бо́жия; 12 простре́ ро́зги eго́ до мо́ря, и да́же до рек о́трасли eго́. 13 Вску́ю низложи́л еси́ опло́т eго́, и объима́ют и́ вси мимоходя́щии путе́м? 14 Озоба́ и́ вепрь от дубра́вы, и уедине́нный ди́вий пояде́ и́. 15 Бо́же сил, обрати́ся у́бо, и при́зри с Небесе́ и виждь, и посети́ виногра́д сей, 16 и соверши́ и́, eго́же насади́ десни́ца Твоя́, и на сы́на челове́ческаго, eго́же укрепи́л еси́ Себе́. 17 Пожже́н огне́м и раско́пан, от запреще́ния лица́ Твоего́ поги́бнут. 18 Да бу́дет рука́ Твоя́ на му́жа десни́цы Твоея́, и на сы́на челове́ческаго, eго́же укрепи́л еси́ Себе́, 19 и не отсту́пим от Тебе́; оживи́ши ны, и и́мя Твое́ призове́м. 20 Го́споди Бо́же сил, обрати́ ны, и просвети́ лице́ Твое́, и спасе́мся. <br><br> Псалом 80 <br><br> 1 В коне́ц, о точи́лех, псало́м Аса́фу <br><br> 2 Ра́дуйтеся Бо́гу, Помо́щнику на́шему, воскли́кните Бо́гу Иа́ковлю, 3 приими́те псало́м и дади́те тимпа́н, псалти́рь красе́н с гу́сльми, 4 воструби́те в новоме́сячии трубо́ю, во благознамени́тый день пра́здника ва́шего, 5 я́ко повеле́ние Изра́илеви есть, и судьба́ Бо́гу Иа́ковлю. 6 Свиде́ние во Ио́сифе положи́ е́, внегда́ изы́ти eму́ от земли́ Еги́петския, язы́ка eго́же не ве́дяше услы́ша. 7 Отъя́т от бре́мене хребе́т eго́, ру́це eго́ в коши́ порабо́тасте. 8 В ско́рби призва́л Мя еси́, и изба́вих тя, услы́шах тя в та́йне бу́рне, искуси́х тя на воде́ пререка́ния. 9 Слы́шите, лю́дие мои́, и засвиде́тельствую вам, Изра́илю, а́ще послу́шаеши Мене́. 10 Не бу́дет Тебе́ бог нов, ниже́ поклони́шися бо́гу чужде́му. 11 Аз бо есмь Госпо́дь Бог твой, изведы́й тя от земли́ Еги́петския, разшири́ уста́ Твоя́, и испо́лню я́. 12 И не послу́шаша лю́дие мои́ гла́са Моего́, и Изра́иль не внят Ми: 13 и отпусти́х я́ по начина́нием серде́ц их, по́йдут в начина́ниих свои́х. 14 А́ще бы́ша лю́дие Мои́ послу́шали Мене́, Изра́иль а́ще бы в пути́ Моя́ ходи́л, 15 ни о чесо́м же у́бо враги́ eго́ смири́л бых, и на оскорбля́юшыя их возложи́л бых ру́ку Мою́. 16 Врази́ Госпо́дни солга́ша Eму́, и бу́дет вре́мя их в век. 17 И напита́ их от ту́ка пшени́чна, и от ка́мене ме́да насы́ти их. <br><br> Слава: <br><br> Псалом 81 <br><br> Псало́м Аса́фу <br><br> 1 Бог ста в со́нме бого́в, посреде́ же бо́ги разсу́дит. 2 Доко́ле су́дите непра́вду, и ли́ца гре́шников прие́млете? 3 Суди́те си́ру и убо́гу, смире́на и ни́ща оправда́йте. 4 Изми́те ни́ща и убо́га, из руки́ гре́шничи изба́вите eго́. 5 Не позна́ша, ниже́ уразуме́ша, во тьме хо́дят: да подви́жатся вся основа́ния земли́. 6 Аз рех: бо́зи есте́, и сы́нове Вы́шняго вси. 7 Вы же я́ко челове́цы умира́ете, и я́ко еди́н от князе́й па́даете. 8 Воскресни́, Бо́же, суди́ земли́: я́ко Ты насле́диши во всех язы́цех. <br><br> Псалом 82 <br><br> 1 Песнь псалма Асафу <br><br> 2 Бо́же, кто уподо́бится Тебе́? Не премолчи́ ниже́ укроти́, Бо́же. 3 Я́ко се врази́ Твои́ возшуме́ша, и ненави́дящии Тя воздвиго́ша главу́. 4 На лю́ди Твоя́ лука́вноваша во́лею, и совеща́ша на святы́я Твоя́. 5 Ре́ша: прииди́те и потреби́м я́ от язы́к, и не помяне́тся и́мя Изра́илево ктому́. 6 Я́ко совеща́ша единомышле́нием вку́пе, на Тя заве́т завеща́ша: 7 селе́ния Идуме́йска, и Исма́илите, Моа́в и Ага́ряне: 8 Гева́л и Аммо́н и Амали́к, иноплеме́нницы с живу́щими в Ти́ре, 9 и́бо и Ассу́р прии́де с ни́ми, бы́ша в заступле́ние сыново́м Ло́товым. 10 Сотвори́ им я́ко Мадиа́му и Сиса́ре, я́ко Иави́му в пото́це Ки́ссове. 11 Потреби́шася во Аендо́ре, бы́ша я́ко гной земны́й. 12 Положи́ кня́зи их, я́ко Ори́ва и Зи́ва, и Зеве́а и Салма́на, вся кня́зи их, 13 и́же ре́ша: да насле́дим себе́ святи́лише Бо́жие. 14 Бо́же мой, положи́ я́ я́ко ко́ло, я́ко трость пред лице́м ве́тра. 15 Я́ко огнь попаля́яй дубра́вы, я́ко пла́мень пожига́яй го́ры, 16 та́ко пожене́ши я́ бу́рею Твое́ю, и гне́вом Твои́м смяте́ши я́. 17 Испо́лни ли́ца их безче́стия, и взы́щут и́мене Твоего́, Го́споди. 18 Да постыдя́тся и смяту́тся в век ве́ка, и посра́мятся и поги́бнут. 19 И да позна́ют, я́ко и́мя Тебе́ Госпо́дь, Ты еди́н Вы́шний по всей земли́. <br><br> Псалом 83 <br><br> 1 В коне́ц, о точи́лех, сыно́м Коре́овым, псало́м <br><br> 2 Коль возлю́бленна селе́ния Твоя́, Го́споди сил! 3 Жела́ет и скончава́ется душа́ моя́ во дворы́ Госпо́дни, се́рдце мое́ и плоть моя́ возра́довастася о Бо́зе жи́ве. 4 И́бо пти́ца обре́те себе́ хра́мину, и го́рлица гнездо́ себе́, иде́же положи́т птенцы́ своя́, олтари́ Твоя́, Го́споди сил, Царю́ мой и Бо́же мой. 5 Блаже́ни живу́щии в дому́ Твое́м, в ве́ки веко́в восхва́лят Тя. 6 Блаже́н муж, eму́же есть заступле́ние eго́ у Тебе́; восхожде́ния в се́рдце свое́м положи́, 7 во юдо́ль плаче́вную, в ме́сто е́же положи́, и́бо благослове́ние даст законополага́яй. 8 По́йдут от си́лы в си́лу: яви́тся Бог бого́в в Сио́не. 9 Го́споди Бо́же сил, услы́ши моли́тву мою́, внуши́, Бо́же Иа́ковль. 10 Защи́тниче наш, виждь, Бо́же, и при́зри на лице́ христа́ Твоего́. 11 Я́ко лу́чше день еди́н во дво́рех Твои́х па́че ты́сящ: изво́лих примета́тися в дому́ Бо́га моего́ па́че, не́же жи́ти ми в селе́ниих гре́шничих. 12 Я́ко ми́лость и и́стину лю́бит Госпо́дь, Бог благода́ть и сла́ву даст, Госпо́дь не лиши́т благи́х ходя́щих незло́бием. 13 Го́споди Бо́же сил, Блаже́н челове́к упова́яй на Тя. <br><br> Псалом 84 <br><br> 1 В коне́ц, сыно́м Коре́овым, псало́м <br><br> 2 Благоволи́л еси́, Го́споди, зе́млю Твою́, возврати́л еси́ плен Иа́ковль: 3 оста́вил еси́ беззако́ния люде́й Твои́х, покры́л еси́ вся грехи́ их. 4 Укроти́л еси́ весь гнев Твой, возврати́лся еси́ от гне́ва я́рости Твоея́. 5 Возврати́ нас, Бо́же спасе́ний на́ших, и отврати́ я́рость Твою́ от нас. 6 Еда́ во ве́ки прогне́ваешися на ны? Или́ простре́ши гнев Твой от ро́да в род? 7 Бо́же, Ты обра́щься оживи́ши ны, и лю́дие Твои́ возвеселя́тся о Тебе́. 8 Яви́ нам, Го́споди, ми́лость Твою́, и спасе́ние Твое́ даждь нам. 9 Услы́шу, что рече́т о мне Госпо́дь Бог: я́ко рече́т мир на лю́ди Своя́, и на преподо́бныя Своя́, и на обраща́ющыя сердца́ к Нему́. 10 Оба́че близ боя́щихся Его́ спасе́ние Его́, всели́ти сла́ву в зе́млю на́шу. 11 Ми́лость и и́стина срето́стеся, пра́вда и мир облобыза́стася. 12 И́стина от земли́ возсия́, и пра́вда с Небесе́ прини́че, 13 и́бо Госпо́дь даст бла́гость, и земля́ на́ша даст плод свой. 14 Пра́вда пред Ним предъи́дет, и положи́т в путь стопы́ своя́. <br><br> 
                                  Слава: <br><br> По 11–й кафисме, Трисвятое по Отче наш: <br><br> Таже тропари, глас 7: Иму́щи, душе́ моя́, врачевство́ покая́ния, приступи́ слезя́щи, воздыха́нием вопию́щи: Врачу́ душ и теле́с, свободи́ мя, Человеколю́бче, от мно́гих согреше́ний, сопричти́ мя блудни́це, и разбо́йнику, и мытарю́, и да́руй ми, Бо́же, беззако́ний мои́х проще́ние, и спаси́ мя. <br><br> Слава: Мытаре́ву покая́нию не поревнова́х, и блудни́цы слез не стяжа́х: недоуме́юся бо от ослепле́ния о таково́м исправле́нии, но Твои́м благоутро́бием спаси́ мя, Христе́ Бо́же, я́ко Человеколю́бец. <br><br> И ныне: Богоро́дице Де́во Нескве́рная, Сы́на Твоего́ моли́ с го́рними си́лами, проще́ние прегреше́ний нам пре́жде конца́ дарова́ти и ве́лию ми́лость. <br><br> Го́споди, поми́луй (40) и молитва: <br><br> Возсия́й в сердца́х на́ших, Человеколю́бче Го́споди, Твоего́ Богове́дения нетле́нный свет, и мы́сленная на́ша отве́рзи о́чи, во ева́нгельских Твои́х пропове́даний разуме́ние, вложи́ в нас и блаже́нных Твои́х за́поведей страх, да плотски́я по́хоти вся попра́вше, духо́вное жи́тельство про́йдем, вся, я́же ко благоугожде́нию Твоему́ и му́дрствующе и де́юще. Ты бо еси́ просвеще́ние душ и теле́с на́ших, Христе́ Бо́же, и Тебе́ сла́ву возсыла́ем, со Безнача́льным Твои́м Отце́м и Всесвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в, ами́нь. <br><br> 
                                    </div>
                                    
   <div class="kathisma" id="kathisma-16">
                                    <h2>Кафи́сма втораяна́десять</h2> <br> Псалом 85 <br><br> <i>Моли́тва Дави́ду</i> <br><br> 1 Приклони́, Го́споди, у́хо Твое́, и услы́ши мя, я́ко нищ и убо́г есмь аз. 2 Сохрани́ ду́шу мою́, я́ко преподо́бен есмь: спаси́ раба́ Твоего́, Бо́же мой, упова́ющаго на Тя. 3 Поми́луй мя, Го́споди, я́ко к Тебе́ воззову́ весь день. 4 Возвесели́ ду́шу раба́ Твоего́, я́ко к Тебе́ взях ду́шу мою́. 5 Я́ко Ты, Го́споди, Благ и Кро́ток, и Многоми́лостив всем призыва́ющым Тя. 6 Внуши́, Го́споди, моли́тву мою́, и вонми́ гла́су моле́ния моего́. 7 В день ско́рби моея́ воззва́х к Тебе́, я́ко услы́шал мя еси́. 8 Несть подо́бен Тебе́ в бозе́х, Го́споди, и несть по дело́м Твои́м. 9 Вси язы́цы, ели́ки сотвори́л еси́, прии́дут и покло́нятся пред Тобо́ю, Го́споди, и просла́вят и́мя Твое́, 10 я́ко Ве́лий еси́ Ты, и творя́й чудеса́, Ты еси́ Бог еди́н. 11 Наста́ви мя, Го́споди, на путь Твой, и пойду́ во и́стине Твое́й; да возвесели́тся се́рдце мое́ боя́тися и́мене Твоего́. 12 Испове́мся Тебе́, Го́споди Бо́же мой, всем се́рдцем мои́м, и просла́влю и́мя Твое́ в век: 13 я́ко ми́лость Твоя́ ве́лия на мне, и изба́вил еси́ ду́шу мою́ от а́да преиспо́днейшаго. 14 Бо́же, законопресту́пницы воста́ша на мя, и сонм держа́вных взыска́ша ду́шу мою́, и не предложи́ша Тебе́ пред собо́ю. 15 И Ты, Го́споди Бо́же мой, Ще́дрый и Ми́лостивый, Долготерпели́вый, и Многоми́лостивый и и́стинный, 16 при́зри на мя и поми́луй мя, даждь держа́ву Твою́ о́троку Твоему́, и спаси́ сы́на рабы́ Твоея́. 17 Сотвори́ со мно́ю зна́мение во бла́го, и да ви́дят ненави́дящии мя, и постыдя́тся, я́ко Ты, Го́споди, помо́гл ми и уте́шил мя еси́. <br><br> Псалом 86 <br><br> 1 Сыно́м Коре́овым, псало́м пе́сни <br><br> 2 Основа́ния eго́ на гора́х святы́х; лю́бит Госпо́дь врата́ Сио́ня па́че всех селе́ний Иа́ковлих. 3 Пресла́вная глаго́лашася о тебе́, гра́де Бо́жий. 4 Помяну́ Раа́в и Вавило́на ве́дущым мя, и се иноплеме́нницы, и Тир, и лю́дие Ефио́пстии, си́и бы́ша та́мо. 5 Ма́ти Сио́н рече́т: челове́к, и челове́к роди́ся в нем, и Той основа́ и́ Вы́шний. 6 Госпо́дь пове́сть в писа́нии люде́й, и князе́й сих бы́вших в нем. 7 Я́ко веселя́щихся всех жили́ще в тебе́. <br><br> Псалом 87 <br><br> 1 Песнь псалма́ сыно́м Коре́овым, в коне́ц, о маеле́фе е́же отвеща́ти, ра́зума Ема́ну Изра́ильтянину <br><br> 2 Го́споди Бо́же спасе́ния моего́, во дни воззва́х, и в нощи́ пред Тобо́ю. 3 Да вни́дет пред Тя моли́тва моя́: приклони́ у́хо Твое́ к моле́нию моему́, 4 я́ко испо́лнися зол душа́ моя́, и живо́т мой аду прибли́жися. 5 Привмене́н бых с низходя́щими в ров, бых я́ко челове́к без по́мощи, 6 в ме́ртвых свобо́дь, я́ко я́звеннии спя́щии во гро́бе, и́хже не помяну́л еси́ ктому́, и ти́и от руки́ Твоея́ отринове́ни бы́ша. 7 Положи́ша мя в ро́ве преиспо́днем, в те́мных и се́ни сме́ртней. 8 На мне утверди́ся я́рость Твоя́, и вся во́лны Твоя́ наве́л еси́ на мя. 9 Уда́лил еси́ зна́емых мои́х от мене́, положи́ша мя ме́рзость себе́: пре́дан бых и не исхожда́х. 10 О́чи мои́ изнемого́сте от нищеты́, воззва́х к Тебе́, Го́споди, весь день, возде́х к Тебе́ ру́це мои́. 11 Еда́ ме́ртвыми твори́ши чудеса́? Или́ вра́чеве воскреся́т, и испове́дятся Тебе́? 12 Еда́ пове́сть кто во гро́бе ми́лость Твою́, и и́стину Твою́ в поги́бели? 13 Еда́ позна́на бу́дут во тьме чудеса́ Твоя́, и пра́вда Твоя́ в земли́ забве́нней? 14 И аз к Тебе́, Го́споди, воззва́х и у́тро моли́тва моя́ предвари́т Тя. 15 Вску́ю, Го́споди, отре́еши ду́шу мою́, отвраща́еши лице́ Твое́ от мене́? 16 Нищ есмь аз, и в труде́х от ю́ности моея́; возне́с же ся, смири́хся, и изнемого́х. 17 На мне преидо́ша гне́ви Твои́, устраше́ния Твоя́ возмути́ша мя, 18 обыдо́ша мя я́ко вода́, весь день одержа́ша мя вку́пе. 19 Уда́лил еси́ от мене́ дру́га и и́скренняго, и зна́емых мои́х от страсте́й. <br><br> Слава: <br><br> Псалом 88 <br><br> 1 Ра́зума Ефа́ма Изра́ильтянина, псало́м <br><br> 2 Ми́лости Твоя́, Го́споди, во век воспою́, в род и род возвещу́ и́стину Твою́ усты́ мои́ми. 3 Зане́ рекл еси́: в век ми́лость сози́ждется, на Небесе́х угото́вится и́стина Твоя́. 4 Завеща́х заве́т избра́нным мои́м, кля́хся Дави́ду рабу́ Моему́: 5 до ве́ка угото́ваю се́мя твое́, и сози́жду в род и род престо́л твой. 6 Испове́дят Небеса́ чудеса́ Твоя́, Го́споди, и́бо и́стину Твою́ в це́ркви святы́х. 7 Я́ко кто во о́блацех уравни́тся Го́сподеви? Уподо́бится Го́сподеви в сыне́х Бо́жиих? 8 Бог прославля́емь в сове́те святы́х, Ве́лий и Стра́шен есть над все́ми окре́стными Его́. 9 Го́споди Бо́же сил, кто подо́бен Тебе́? Си́лен еси́, Го́споди, и и́стина Твоя́ о́крест Тебе́. 10 Ты влады́чествуеши держа́вою морско́ю: возмуще́ние же волн eго́ Ты укроча́еши. 11 Ты смири́л еси́ я́ко я́звена го́рдаго, мы́шцею си́лы Твоея́ расточи́л еси́ враги́ Твоя́. 12 Твоя́ суть небеса́, и Твоя́ есть земля́, вселе́нную и исполне́ние ея́ Ты основа́л еси́. 13 Се́вер и мо́ре Ты созда́л еси́, Фаво́р и Ермо́н о и́мени Твое́м возра́дуетася. 14 Твоя́ мы́шца с си́лою: да укрепи́тся рука́ Твоя́, и вознесе́тся десни́ца Твоя́. 15 Пра́вда и судьба́ угото́вание Престо́ла Твоего́: ми́лость и и́стина предъи́дете пред лице́м Твои́м. 16 Блаже́ни лю́дие ве́дущии воскликнове́ние: Го́споди, во све́те лица́ Твоего́ по́йдут, 17 и о и́мени Твое́м возра́дуются весь день, и пра́вдою Твое́ю вознесу́тся. 18 Я́ко похвала́ си́лы их Ты еси́, и во благоволе́нии Твое́м вознесе́тся рог наш. 19 Я́ко Госпо́дне есть заступле́ние, и Свята́го Изра́илева Царя́ на́шего. 20 Тогда́ глаго́лал еси́ в виде́нии сыново́м Твои́м, и рекл еси́: положи́х по́мошь на си́льнаго, вознесо́х избра́ннаго от люде́й Мои́х, 21 обрето́х Дави́да раба́ Moeгó, еле́ем святы́м Мои́м пома́зах eго́. 22 И́бо рука́ Моя́ засту́пит eго́, и мы́шца Моя́ укрепи́т eго́, 23 ничто́же успе́ет враг на него́, и сын беззако́ния не приложи́т озло́бити eго́: 24 и ссеку́ от лица́ eго́ враги́ eго́, и ненави́дящыя eго́ побежду́. 25 И и́стина Моя́ и ми́лость Моя́ с ним, и о и́мени Мое́м вознесе́тся рог eго́, 26 и положу́ на мо́ри ру́ку eго́, и на река́х десни́цу eго́. 27 Той призове́т Мя: Оте́ц мой еси́ Ты, Бог мой и Засту́пник спасе́ния моего́. 28 И Аз пе́рвенца положу́ eго́, высока́ па́че царе́й земны́х: 29 в век сохраню́ eму́ ми́лость Мою́, и заве́т Мой ве́рен eму́, 30 и положу́ в век ве́ка се́мя eго́, и престо́л eго́ я́ко дни́е не́ба. 31 А́ще оста́вят сы́нове eго́ зако́н Мой, и в судьба́х Мои́х не по́йдут, 32 а́ще оправда́ния Моя́ оскверня́т, и з́аповедей Мои́х не сохраня́т, 33 посещу́ жезло́м беззако́ния их, и ра́нами непра́вды их, 34 ми́лость же Мою́ не разорю́ от них, ни преврежду́ во и́стине Мое́й, 35 ниже́ оскверню́ заве́та Моего́, и исходя́щих от уст Мои́х не отве́ргуся. 36 Еди́ною кля́хся о святе́м Мое́м, а́ще Дави́ду солжу́? 37 Се́мя eго́ во век пребу́дет, и престо́л eго́, я́ко со́лнце предо́ Мно́ю, 38 и я́ко луна́ соверше́на в век, и Свиде́тель на Небеси́ ве́рен. 39 Ты же отри́нул еси́ и уничижи́л, негодова́л еси́ пома́заннаго Твоего́, 40 разори́л еси́ заве́т раба́ Твоего́, оскверни́л еси́ на земли́ святы́ню eго́: 41 разори́л еси́ вся опло́ты eго́, положи́л еси́ тве́рдая eго́ страх. 42 Расхища́ху eго́ вси мимоходя́щии путе́м, бысть поноше́ние сосе́дом свои́м. 43 Возвы́сил еси́ десни́цу стужа́ющих eму́, возвесели́л еси́ вся враги́ eго́: 44 отврати́л еси́ по́мощь меча́ eго́, и не заступи́л еси́ eго́ во бра́ни. 45 Разори́л еси́ от очище́ния eго́, престо́л eго́ на зе́млю пове́ргл еси́, 46 ума́лил еси́ дни вре́мене eго́, облия́л еси́ eго́ студо́м. 47 Доко́ле, Го́споди, отвраща́ешися в коне́ц? Разжже́тся я́ко огнь гнев Твой? 48 Помяни́, кий мой соста́в, еда́ бо всу́е созда́л еси́ вся сы́ны челове́ческия? 49 Кто есть челове́к, и́же поживе́т и не у́зрит сме́рти, изба́вит ду́шу свою́ из руки́ а́довы? 50 Где суть ми́лости Твоя́ дре́вния, Го́споди, и́миже кля́лся еси́ Давиду́ во и́стине Твое́й? 51 Помяни́, Го́споди, поноше́ние раб Твои́х, е́же удержа́х в не́дре мое́м мно́гих язы́к, 52 и́мже поноси́ша врази́ Твои, Го́споди, и́мже поноси́ша измене́нию христа́ Твоего́. 53 Благослове́н Госпо́дь во век, бу́ди, бу́ди. <br><br> Слава: <br><br> Псалом 89 <br><br> 1 Молитва Мои́сеа челове́ка Божия <br><br> 2 Го́споди, прибе́жище был еси́ нам в род и род. 3 Пре́жде да́же гора́м не бы́ти и созда́тися земли́ и вселе́нней, и от ве́ка и до ве́ка Ты еси́. 4 Не отврати́ челове́ка во смире́ние, и рекл еси́: обрати́теся, сы́нове челове́честии. 5 Я́ко ты́сяща лет пред очи́ма Твои́ма, Го́споди, я́ко день вчера́шний, и́же мимои́де, и стра́жа нощна́я. 6 Уничиже́ния их ле́та бу́дут. Утро я́ко трава́ мимои́дет, у́тро процвете́т и пре́йдет: на ве́чер отпаде́т ожесте́ет и и́зсхнет. 7 Я́ко исче́зохом гне́вом Твои́м, и я́ростию Твое́ю смути́хомся. 8 Положи́л еси́ беззако́ния на́ша пред Тобо́ю: век наш в просвеще́ние лица́ Твоего́. 9 Я́ко вси дни́е на́ши оскуде́ша, и гне́вом Твои́м исчезо́хом, 10 ле́та на́ша я́ко паучи́на поуча́хуся. Дни́е лет на́ших, в ни́хже се́дмьдесят лет, а́ще же в си́лах, о́смьдесят лет, и мно́жае их труд и боле́знь: я́ко прии́де кро́тость на ны, и нака́жемся. 11 Кто весть держа́ву гне́ва Твоего́, и от стра́ха Твоего́, я́рость Твою́ исчести́? 12 Десни́цу Твою́ та́ко скажи́ ми, и окова́нныя се́рдцем в му́дрости. 13 Обрати́ся, Го́споди, доко́ле? И умоле́н бу́ди на рабы́ Твоя́. 14 Испо́лнихомся зау́тра ми́лости Твоея́, Го́споди, и возра́довахомся, и возвесели́хомся, 15 во вся дни на́ша возвесели́хомся, за дни в ня́же смири́л ны еси́, ле́та в ня́же ви́дехом зла́я. 16 И при́зри на рабы́ Твоя́, и на дела́ Твоя́, и наста́ви сы́ны их. 17 И бу́ди све́тлость Го́спода Бо́га на́шего на нас, и дела́ рук на́ших испра́ви на нас, и де́ло рук на́ших испра́ви. <br><br> Псалом 90 <br><br> Хвала песни Давидовы, не надписан у еврей <br><br> 1 Живы́й в по́мощи Вы́шняго, в кро́ве Бо́га Небе́снаго водвори́тся. 2 Рече́т Го́сподеви: Засту́пник мой еси́ и Прибе́жище мое́, Бог мой, и упова́ю на Него́. 3 Я́ко Той изба́вит тя от се́ти ло́вчи и от словесе́ мяте́жна, 4 плещма́ Свои́ма осени́т тя, и под криле́ Его́ наде́ешися: ору́жием обы́дет тя и́стина Его́. 5 Не убои́шися от стра́ха нощна́го, от стрелы́ летя́щия во дни, 6 от ве́щи во тме преходя́щия, от сря́ща и бе́са полу́деннаго. 7 Паде́т от страны́ твоея́ ты́сяща, и тма одесну́ю тебе́, к тебе́ же не прибли́жится, 8 оба́че очи́ма твои́ма смо́триши, и воздая́ние гре́шников у́зриши. 9 Я́ко Ты, Го́споди, упова́ние мое́, Вы́шняго положи́л еси́ прибе́жище твое́. 10 Не прии́дет к тебе́ зло и ра́на не прибли́жится телеси́ твоему́, 11 я́ко А́нгелом Свои́м запове́сть о тебе́, сохрани́ти тя во всех путе́х твои́х. 12 На рука́х во́змут тя, да не когда́ преткне́ши о ка́мень но́гу твою́, 13 на а́спида и васили́ска насту́пиши, и попере́ши льва и зми́я. 14 Я́ко на Мя упова́ и изба́влю и́, покры́ю и́, я́ко позна́ и́мя Мое́. 15 Воззове́т ко Мне и услы́шу eго́, с ним есмь в ско́рби, изму́ eго́, и просла́влю eго́, 16 долгото́ю дний испо́лню eго́, и явлю́ eму́ спасе́ние Мое́. <br><br> 
                                      Слава: <br><br> По 12–й кафисме, Трисвятое по Отче наш: <br><br> Таже тропари, глас 7: Блудни́цы сле́зы и Петро́вы прие́мый, Го́споди, и мытаря́ оправда́вый из глубины́ воздохну́вша, и мене́ во умиле́нии припа́дающа уще́дри, Спа́се, и поми́луй мя. <br><br> Слава: Приими́ я́ко мытаря́, Го́споди, я́ко блудни́цу очи́сти мя, Влады́ко, я́ко ханане́ю поми́луй, по вели́цей Твое́й ми́лости. <br><br> И ныне: Ма́ти све́та Благослове́нная Богоро́дице, моли́ся Христу́ Бо́гу совозсия́ти у́тро, и ве́лию ми́лость душа́м на́шым. <br><br> Го́споди, поми́луй (40) и молитва: <br><br> Го́споди Бо́же мой, Еди́н Благи́й и Человеколюби́вый, Еди́н Ми́лостивый и Кро́ткий, Еди́н И́стинный и Пра́ведный, Еди́н Ще́дрый и Ми́лостивый Бо́же наш: да прии́дет си́ла Твоя́ на мя, гре́шнаго и непотре́бнаго раба́ Твоего́, и да укрепи́т мой храм Ева́нгелием Боже́ственнаго уче́ния Твоего́, Влады́ко и Человеколю́бче, Любобла́же, Любоблагоутро́бне, просвети́ моя́ утро́бы и вся у́ды Твое́ю во́лею. Очи́сти мя от вся́кия зло́бы и греха́: соблюди́ мя нескве́рна и непоро́чна от вся́каго наи́тия и де́йства диа́воля, и да́руй ми по Твое́й бла́гости, Твоя́ разуме́ти, Твоя́ му́дрствовати, и в Твои́х хоте́ниих жи́ти, Твоего́ стра́ха страши́тися, е́же твори́ти Тебе́ благоуго́дная до после́дняго моего́ издыха́ния, я́ко да по неисповеди́мой Твое́й ми́лости соблюде́ши мое́ те́ло и ду́шу, ум же и мы́сли, не искуше́н вся́кия сопротиволежа́щия се́ти храм. Го́споди мой, Го́споди, покры́й мя Твои́м благоутро́бием, и не оста́ви мя, гре́шнаго, и нечи́стаго, и недосто́йнаго раба́ Твоего́: я́ко Ты еси́ Защи́титель мой, Го́споди, и о Тебе́ пе́ние мое́ вы́ну, и Тебе́ сла́ву возсы́лаем, Отцу́ и Сы́ну и Свято́му Ду́ху, ны́не и при́сно, и во ве́ки веко́в, ами́нь. <br><br> 
                                        </div>
                                        
  <div class="kathisma" id="kathisma-17">
                                        <h2>Кафи́сма третияна́десять</h2> <br> Псалом 91 <br><br> <i>1 Псало́м пе́сни в день суббо́тный</i> <br><br> 2 Бла́го есть испове́датися Го́сподеви, и пе́ти и́мени Твоему́, Вы́шний: 3 возвеща́ти зау́тра ми́лость Твою́ и и́стину Твою́ на вся́ку нощь, 4 в десятостру́ннем псалти́ри с пе́снию в гу́слех. 5 Я́ко возвесели́л мя еси́, Го́споди, в творе́нии Твое́м, и в де́лех руку́ Твое́ю возра́дуюся. 6 Я́ко возвели́чишася дела́ Твоя́, Го́споди, зело́ углуби́шася помышле́ния Твоя́. 7 Муж безу́мен не позна́ет, и неразу́мив не разуме́ет сих. 8 Внегда́ прозябо́ша гре́шницы я́ко трава́, и пронико́ша вси де́лающии беззако́ние: я́ко да потребя́тся в век ве́ка. 9 Ты же Вы́шний во век, Го́споди. 10 Я́ко се врази́ Твои́, Го́споди, я́ко се врази́ Твои́ поги́бнут, и разы́дутся вси де́лающии беззако́ние. 11 И вознесе́тся я́ко единоро́га рог мой, и ста́рость моя́ в еле́и масти́те. 12 И воззре́ о́ко мое́ на враги́ моя́, и востаю́щыя на мя лука́внующыя услы́шит у́хо мое́. 13 Пра́ведник я́ко фи́никс процвете́т, я́ко кедр, и́же в Лива́не, умно́жится. 14 Насажде́ни в дому́ Госпо́дни, во дво́рех Бо́га на́шего процвету́т, 15 еще́ умно́жатся в ста́рости масти́те, и благоприе́млюще бу́дут. 16 Да возвестя́т, я́ко прав Госпо́дь Бог наш, и несть непра́вды в Нем. <br><br> Псалом 92 <br><br> В день предсуббо́тный, внегда́ насели́ся земля́, хвала́ пе́сни Дави́ду <br><br> 1 Госпо́дь воцари́ся, в ле́поту облече́ся: облече́ся Госпо́дь в си́лу и препоя́сася, и́бо утверди́ вселе́нную, я́же не подви́жится. 2 Гото́в Престо́л Твой отто́ле: от ве́ка Ты еси́. 3 Воздвиго́ша ре́ки, Го́споди, воздвиго́ша ре́ки гла́сы своя́. 4 Во́змут ре́ки сотре́ния своя́, от гласо́в вод мно́гих. Ди́вны высоты́ морски́я, ди́вен в высо́ких Госпо́дь. 5 Свиде́ния Твоя́ уве́ришася зело́, до́му Твоему́ подоба́ет святы́ня, Го́споди, в долготу́ дний. <br><br> Псалом 93 <br><br> Псало́м Дави́ду, в четве́ртый суббо́ты <br><br> 1 Бог отмще́ний Госпо́дь, Бог отмще́ний не обину́лся есть. 2 Вознеси́ся Судя́й земли́, возда́ждь воздая́ние го́рдым. 3 Доко́ле гре́шницы, Го́споди, доко́ле гре́шницы восхва́лятся? 4 Провеща́ют и возглаго́лют непра́вду, возглаго́лют вси де́лающии беззако́ние? 5 Лю́ди Твоя́, Го́споди, смири́ша и достоя́ние Твое́ озло́биша. 6 Вдови́цу и си́ра умори́ша и прише́льца уби́ша, 7 и ре́ша: не у́зрит Госпо́дь, ниже́ уразуме́ет Бог Иа́ковль. 8 Разуме́йте же безу́мнии в лю́дех и бу́ии не́когда умудри́теся. 9 Насажде́й у́хо, не слы́шит ли? Или́ созда́вый о́ко, не сматря́ет ли? 10 Наказу́яй язы́ки, не обличи́т ли, уча́й челове́ка ра́зуму? 11 Госпо́дь весть помышле́ния челове́ческая, я́ко суть су́етна. 12 Блаже́н челове́к, eго́же а́ще нака́жеши, Го́споди, и от зако́на Твоего́ научи́ши eго́, 13 укроти́ти eго́ от дней лю́тых, до́ндеже изры́ется гре́шному я́ма. 14 Я́ко не отри́нет Госпо́дь люде́й Свои́х, и достоя́ния Своего́ не оста́вит, 15 до́ндеже пра́вда обрати́тся на суд, и держа́щиися ея́ вси пра́вии се́рдцем. 16 Кто воста́нет ми на лука́внующыя? Или́ кто спредста́нет ми на де́лающыя беззако́ние? 17 А́ще не Госпо́дь помо́гл бы ми, вма́ле всели́лася бы во ад душа́ моя́. 18 А́ще глаго́лах, подви́жеся нога́ моя́, ми́лость Твоя́, Го́споди, помога́ше ми. 19 По мно́жеству боле́зней мои́х в се́рдце мое́м, утеше́ния Твоя́ возвесели́ша ду́шу мою́. 20 Да не прибу́дет Тебе́ престо́л беззако́ния, созида́яй труд на повеле́ние. 21 Уловя́т на ду́шу пра́ведничу, и кровь непови́нную осу́дят. 22 И бысть мне Госпо́дь в прибе́жище, и Бог мой в по́мошь упова́ния моего́. 23 И возда́ст им Госпо́дь беззако́ние их и по лука́вствию их погуби́т я́ Госпо́дь Бог (наш). <br><br> Слава: <br><br> Псалом 94 <br><br> Хвала́ пе́сни Дави́ду, не надпи́сан у евре́й <br><br> 1 Прииди́те, возра́дуемся Го́сподеви, воскли́кнем Бо́гу Спаси́телю на́шему: 2 предвари́м лице́ Его́ во испове́дании, и во псалме́х воскли́кнем Ему́. 3 Я́ко Бог Ве́лий Госпо́дь, и Царь Ве́лий по всей земли́, 4 я́ко в руце́ Его́ вси концы́ земли́, и высоты́ гор Того́ суть. 5 Я́ко Того́ есть мо́ре, и Той сотвори́ е́, и су́шу ру́це Его́ созда́сте. 6 Прииди́те, поклони́мся и припаде́м Ему́, и воспла́чемся пред Го́сподем сотво́ршим нас: 7 я́ко Той есть Бог наш, и мы лю́дие па́жити Его́, и о́вцы руки́ Его́. Днесь а́ще глас Его́ услы́шите, 8 не ожесточи́те серде́ц ва́ших, я́ко в прогне́вании, по дни искуше́ния в пусты́ни, 9 во́ньже искуси́ша Мя отцы́ ва́ши, искуси́ша Мя, и ви́деша дела́ Моя́. 10 Четы́редесять лет негодова́х ро́да того́, и рех, при́сно заблужда́ют се́рдцем, ти́и же не позна́ша путе́й Мои́х, 11 я́ко кля́хся во гне́ве Мое́м, а́ще вни́дут в поко́й Мой. <br><br> Псалом 95 <br><br> Хвала́ пе́сни Дави́ду, внегда́ дом созида́шеся по плене́нии, не надпи́сан у евре́й <br><br> 1 Воспо́йте Го́сподеви песнь но́ву, воспо́йте Го́сподеви вся земля́, 2 воспо́йте Го́сподеви, благослови́те и́мя Его́, благовести́те день от дне спасе́ние Его́. 3 Возвести́те во язы́цех сла́ву Его́, во всех лю́дех чудеса́ Его́. 4 Я́ко Ве́лий Госпо́дь и хва́лен зело́, стра́шен есть над все́ми бо́ги. 5 Я́ко вси бо́зи язы́к бе́сове: Госпо́дь же небеса́ сотвори́. 6 Испове́дание и красота́ пред Ним, святы́ня и великоле́пие во святи́ле Его́. 7 Принеси́те Го́сподеви оте́чествия язы́к, принеси́те Го́сподеви сла́ву и честь. 8 Принеси́те Го́сподеви сла́ву и́мени Его́, возми́те же́ртвы, и входи́те во дворы́ Его́. 9 Поклони́теся Го́сподеви во дворе́ святе́м Его́, да подви́жится от лица́ Его́ вся земля́. 10 Рцы́те во язы́цех, я́ко Госпо́дь воцари́ся, и́бо испра́ви вселе́нную, я́же не подви́жится: су́дит лю́дем пра́востию. 11 Да возвеселя́тся небеса́, и ра́дуется земля́, да подви́жится мо́ре и исполне́ние eго́. 12 Возра́дуются поля́, и вся я́же на них: тогда́ возра́дуются вся древа́ дубра́вная 13 от лица́ Госпо́дня, я́ко гряде́т, я́ко гряде́т суди́ти земли́, суди́ти вселе́нней в пра́вду, и лю́дем и́стиною Свое́ю. <br><br> Псалом 96 <br><br> Псало́м Дави́ду, егда́ земля́ его́ устроя́шеся, не надпи́сан у евре́й <br><br> 1 Госпо́дь воцари́ся, да ра́дуется земля́, да веселя́тся о́строви мно́зи. 2 О́блак и мрак о́крест Eго́, пра́вда и судьба́ исправле́ние Престо́ла Его́. 3 Огнь пред Ним предъи́дет, и попали́т о́крест враги́ Его́. 4 Освети́ша мо́лния Его́ вселе́нную: ви́де, и подви́жеся земля́. 5 Го́ры я́ко воск раста́яша от лица́ Госпо́дня, от лица́ Го́спода всея́ земли́. 6 Возвести́ша небеса́ пра́вду Его́, и ви́деша вси лю́дие сла́ву Его́. 7 Да постыдя́тся вси кла́няющиися истука́нным, хва́лящиися о и́долех свои́х, поклони́теся Ему́ вси А́нгели Его́. 8 Слы́ша и возвесели́ся Сио́н, и возра́довашася дще́ри Иуде́йския, суде́б ра́ди Твои́х, Го́споди, 9 я́ко Ты Госпо́дь Вы́шний над все́ю земле́ю, зело́ превозне́слся еси́ над все́ми бо́ги. 10 Лю́бящии Го́спода, ненави́дите зла́я, храни́т Госпо́дь ду́шы преподо́бных Свои́х, из ру́ки гре́шничи изба́вит я́. 11 Свет возсия́ пра́веднику, и пра́вым се́рдцем весе́лие. 12 Весели́теся, пра́веднии, о Го́споде и испове́дайте па́мять Святы́ни Его́. <br><br> Слава: <br><br> Псалом 97 <br><br> Псало́м Дави́ду <br><br> 1 Воспо́йте Го́сподеви песнь но́ву, я́ко ди́вна сотвори́ Госпо́дь. Спасе́ Его́ десни́ца Его́, и мы́шца свята́я Его́. 2 Сказа́ Госпо́дь спасе́ние Свое́, пред язы́ки откры́ пра́вду Свою́. 3 Помяну́ ми́лость Свою́ Иа́кову, и и́стину Свою́ до́му Изра́илеву, ви́деша вси концы́ земли́ спасе́ние Бо́га на́шего. 4 Воскли́кните Бо́гови вся земля́, воспо́йте, и ра́дуйтеся, и по́йте. 5 По́йте Го́сподеви в гу́слех, в гу́слех и гла́се псало́мсте. 6 В труба́х ко́ваных и гла́сом трубы́ ро́жаны воструби́те пред Царе́м Го́сподем. 7 Да подви́жится мо́ре и исполне́ние eго́, вселе́нная и вси живу́щии на ней. 8 Ре́ки воспле́щут руко́ю вку́пе, го́ры возра́дуются. 9 От лица́ Госпо́дня, я́ко гряде́т, я́ко и́дет суди́ти земли́, суди́ти вселе́нней в пра́вду, и лю́дем пра́востию. <br><br> Псалом 98 <br><br> Псало́м Дави́ду <br><br> 1 Госпо́дь воцари́ся, да гне́ваются лю́дие: седя́й на Херуви́мех, да подви́жится земля́. 2 Госпо́дь в Сио́не вели́к, и высо́к есть над все́ми людьми́. 3 Да испове́дятся и́мени Твоему́ вели́кому, я́ко стра́шно и свя́то есть. 4 И честь царе́ва суд лю́бит: Ты угото́вал еси́ правоты́, суд и пра́вду во Иа́кове Ты сотвори́л еси́. 5 Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то есть. 6 Моисе́й и Ааро́н во иере́ех Его́, и Самуи́л в призыва́ющих и́мя Его́: призыва́ху Го́спода, и Той послу́шаше их. 7 В столпе́ о́блачне глаго́лаше к ним: я́ко храня́ху свиде́ния Его́ и повеле́ния Его́, я́же даде́ им. 8 Го́споди Бо́же наш, Ты послу́шал еси́ их: Бо́же, ты ми́лостив быва́л еси́ им, и мща́я на вся начина́ния их. 9 Возноси́те Го́спода Бо́га на́шего, и покланя́йтеся в горе́ святе́й Его́, я́ко Свят Госпо́дь Бог наш. <br><br> Псалом 99 <br><br> Псало́м Дави́ду, во исповеда́ние <br><br> 1 Воскли́кните Бо́гови вся земля́, 2 рабо́тайте Го́сподеви в весе́лии, вни́дите пред Ним в ра́дости. 3 Уве́дите, я́ко Госпо́дь той есть Бог наш: Той сотвори́ нас, а не мы, мы же лю́дие Его́ и о́вцы па́жити Его́. 4 Вни́дите во врата́ Его́ во испове́дании, во дворы́ Его́ в пе́ниих: испове́дайтеся Ему́, хвали́те и́мя Его́. 5 Я́ко благ Госпо́дь, в век ми́лость Его́, и да́же до ро́да и ро́да и́стина Его́. <br><br> Псалом 100 <br><br> Псало́м Дави́ду <br><br> 1 Ми́лость и суд воспою́ Тебе́, Го́споди. 2 Пою́ и разуме́ю в пути́ непоро́чне, когда́ прии́деши ко мне? Прехожда́х в незло́бии се́рдца моего́ посреде́ до́му моего́. 3 Не предлага́х пред очи́ма мои́ма вещь законопресту́пную: творя́щыя преступле́ние возненави́дех. 4 Не прильпе́ мне се́рдце стропти́во, уклоня́ющагося от мене́ лука́ваго не позна́х. 5 Оклевета́ющаго тай и́скренняго своего́, сего́ изгоня́х: го́рдым о́ком, и несы́тым се́рдцем, с сим не ядя́х. 6 О́чи мои́ на ве́рныя земли́, посажда́ти я́ со мно́ю: ходя́й по пути́ непоро́чну, сей ми служа́ше. 7 Не живя́ше посреде́ до́му моего́ творя́й горды́ню, глаго́ляй непра́ведная, не исправля́ше пред очи́ма мои́ма. 8 Во у́трия избива́х вся гре́шныя земли́, е́же потреби́ти от гра́да Госпо́дня вся де́лающыя беззако́ние. <br><br> 
                                          Слава: <br><br> По 13–й кафисме, Трисвятое по Отче наш: <br><br> Таже тропари, глас 8: О́ком благоутро́бным, Го́споди, виждь мое́ смире́ние, я́ко пома́ле жизнь моя́ иждива́ется, и от дел несть мне спасе́ния. Сего́ ра́ди молю́ся: о́ком благоутро́бным, Го́споди, виждь мое́ смире́ние и спаси́ мя. <br><br> Слава: Я́ко Судии́ предстоя́щу, попецы́ся, душе́, и стра́шнаго дне час помышля́й, суд бо неми́лостив есть не сотво́ршым ми́лости. Возопи́й у́бо Христу́ Бо́гу: Сердцеве́дче, согреши́х, пре́жде да́же не осу́диши, поми́луй мя. <br><br> И ныне: Стра́шнаго Твоего́ и гро́знаго, и неумы́тнаго суда́, Христе́, во уме́ прие́м день и час, трепе́щу, я́ко злоде́й, студа́ дела́ и дея́ния име́яй лю́тая, я́же еди́н аз соде́ях приле́жно. Те́мже стра́хом припа́даю Тебе́, вопия́ боле́зненно: моли́твами ро́ждшия Тя, Многоми́лостиве, спаси́ мя. <br><br> Го́споди, поми́луй (40) и молитва: <br><br> Го́споди Святы́й, И́же в вы́шних живы́й, и всеви́дяшим Твои́м о́ком призира́яй на всю тварь. Тебе́ приклони́хом вы́ю души́ и телесе́, и Тебе́ мо́лимся, Святы́й святы́х: простри́ ру́ку Твою́ неви́димую от свята́го жили́ща Твоего́, и благослови́ вся ны: и а́ще что к Тебе́ согреши́хом во́лею и нево́лею, я́ко Благ и Человеколю́бец Бог прости́, да́руяй нам и ми́рная блага́я Твоя́. Твое́ бо есть, е́же ми́ловати и спаса́ти, Бо́же наш, и Тебе́ сла́ву возсыла́ем, Отцу́ и Сы́ну и Свято́му Ду́ху, ны́не и при́сно, и во ве́ки веко́в, ами́нь. <br><br> 
                                            </div>
                                            
                                            
  <div class="kathisma" id="kathisma-18">
                                            <h2>Кафи́сма четвертаяна́десять</h2> <br> Псалом 101 <br><br> <i>1 Моли́тва ни́щаго, егда́ уны́ет, и пред Го́сподем пролие́т моле́ние свое́</i> <br><br> 2 Го́споди, услы́ши моли́тву мою́, и вопль мой к Тебе́ да прии́дет. 3 Не отврати́ лица́ Твоего́ от мене́: во́ньже а́ще день скорблю́, приклони́ ко мне у́хо Твое́: во́ньже а́ще день призову́ Тя, ско́ро услы́ши мя. 4 Я́ко исчезо́ша я́ко дым дни́е мои́, и ко́сти моя́ я́ко суши́ло сосхо́шася. 5 Уя́звен бых я́ко трава́, и и́зсше се́рдце мое́, я́ко забы́х сне́сти хлеб мой. 6 От гла́са воздыха́ния моего́ прильпе́ кость моя́ пло́ти мое́й. 7 Уподо́бихся нея́сыти пусты́нней, бых я́ко нощны́й вран на ны́рищи. 8 Бдех и бых я́ко пти́ца осо́бящаяся на зде. 9 Весь день поноша́ху ми врази́ мои́, и хва́лящии мя мно́ю кленя́хуся. 10 Зане́ пе́пел я́ко хлеб ядя́х, и питие́ мое́ с пла́чем растворя́х. 11 От лица́ гне́ва Твоего́ и я́рости Твоея́: я́ко возне́с низве́ргл мя еси́. 12 Дни́е мои́ я́ко сень уклони́шася, и аз я́ко се́но изсхо́х. 13 Ты же, Го́споди, во век пребыва́еши, и па́мять Твоя́ в род и род. 14 Ты воскре́с уще́дриши Сио́на, я́ко вре́мя уще́дрити eго́, я́ко прии́де вре́мя. 15 Я́ко благоволи́ша раби́ Твои́ ка́мение eго́, и персть eго́ уще́дрят. 16 И убоя́тся язы́цы и́мене Госпо́дня, и вси ца́рие зе́мстии сла́вы Твоея́. 17 Я́ко сози́ждет Госпо́дь Сио́на, и яви́тся во сла́ве Свое́й. 18 Призре́ на моли́тву смире́нных, и не уничижи́ моле́ния их. 19 Да напи́шется сие́ в род ин, и лю́дие зи́ждемии восхва́лят Го́спода. 20 Я́ко прини́че с высоты́ святы́я Своея́, Госпо́дь с Небесе́ на зе́млю призре́, 21 услы́шати воздыха́ние окова́нных, разреши́ти сы́ны умерщвле́нных, 22 возвести́ти в Сио́не И́мя Госпо́дне, и хвалу́ Его́ во Иерусали́ме. 23 Внегда́ собра́тися лю́дем вку́пе, и царе́м, е́же рабо́тати Го́сподеви. 24 Отвеща́ eму́ на пути́ кре́пости eго́: умале́ние дней мои́х возвести́ ми. 25 Не возведи́ мене́ в преполове́ние дней мои́х: в ро́де родо́в ле́та Твоя́. 26 В нача́лех Ты, Го́споди, зе́млю основа́л еси́, и дела́ руку́ Твое́ю суть небеса́. 27 Та поги́бнут, Ты же пребыва́еши: и вся, я́ко ри́за обетша́ют, и я́ко оде́жду свие́ши я́ и изменя́тся. 28 Ты же то́йжде еси́, и ле́та Твоя́ не оскуде́ют. 29 Сы́нове раб Твои́х вселя́тся, и се́мя их во век испра́вится. <br><br> Псалом 102 <br><br> Псало́м Дави́ду <br><br> 1 Благослови́, душе́ моя́, Го́спода, и вся вну́тренняя моя́ и́мя свя́тое Его́. 2 Благослови́, душе́ моя́, Го́спода, и не забыва́й всех воздая́ний Его́, 3 очища́ющаго вся беззако́ния твоя́, исцеля́ющаго вся неду́ги твоя́, 4 избавля́ющаго от истле́ния живо́т твой, венча́ющаго тя ми́лостию и щедро́тами, 5 исполня́ющаго во благи́х жела́ние твое́: обнови́тся я́ко о́рля ю́ность твоя́. 6 Творя́й ми́лостыни Госпо́дь, и судьбу́ всем оби́димым. 7 Сказа́ пути́ Своя́ Моисе́ови, сыново́м Изра́илевым хоте́ния Своя́: 8 Щедр и Ми́лостив Госпо́дь, Долготерпели́в и Многоми́лостив. 9 Не до конца́ прогне́вается, ниже́ во век вражду́ет, 10 не по беззако́нием на́шим сотвори́л есть нам, ниже́ по грехо́м на́шым возда́л есть нам. 11 Я́ко по высоте́ небе́сней от земли́, утверди́л есть Госпо́дь ми́лость Свою́ на боя́щихся Его́. 12 Ели́ко отстоя́т восто́цы от за́пад, уда́лил есть от нас беззако́ния на́ша. 13 Я́коже ще́дрит оте́ц сы́ны, уще́дри Госпо́дь боя́щихся Его́. 14 Я́ко Той позна́ созда́ние на́ше, помяну́, я́ко персть есмы́. 15 Челове́к, я́ко трава́ дни́е eго́, я́ко цвет се́льный, та́ко оцвете́т, 16 я́ко дух про́йде в нем, и не бу́дет, и не позна́ет ктому́ ме́ста своего́. 17 Ми́лость же Госпо́дня от ве́ка и до ве́ка на боя́щихся Его́, 18 и пра́вда Его́ на сыне́х сыно́в, храня́щих заве́т Его́, и по́мнящих за́поведи Его́ твори́ти я́. 19 Госпо́дь на Небеси́ угото́ва Престо́л Свой, и Ца́рство Его́ все́ми облада́ет. 20 Благослови́те Го́спода вси А́нгели Его́, си́льнии кре́постию, творя́щии сло́во Его́, услы́шати глас слове́с Его́. 21 Благослови́те Го́спода вся си́лы Его́, слуги́ Его́, творя́щии во́лю Его́. 22 Благослови́те Го́спода вся дела́ Его́, на вся́ком ме́сте влады́чества Его́, благослови́, душе́ моя́, Го́спода. <br><br> Слава: <br><br> Псалом 103 <br><br> Псало́м Дави́ду, о мирсте́м бытии́ <br><br> 1 Благослови́, душе́ моя́, Го́спода. Го́споди, Бо́же мой, возвели́чился еси́ зело́. Во испове́дание и в велеле́поту обле́клся еси́. 2 Одея́йся све́том, я́ко ри́зою, простира́яй не́бо, я́ко ко́жу. 3 Покрыва́яй вода́ми превы́спренняя Своя́, полага́яй о́блаки на восхожде́ние Свое́, ходя́й на крилу́ ве́треню. 4 Творя́й А́нгелы Своя́ ду́хи и слуги́ Своя́ пла́мень о́гненный. 5 Основа́яй зе́млю на тве́рди ея́, не преклони́тся в век ве́ка. 6 Бе́здна, я́ко ри́за, одея́ние ея́, на гора́х ста́нут во́ды, 7 от запреще́ния Твоего́ побе́гнут, от гла́са гро́ма Твоего́ убоя́тся. 8 Восхо́дят го́ры и нисхо́дят поля́ в ме́сто, е́же основа́л еси́ им. 9 Преде́л положи́л еси́, eго́же не пре́йдут, ниже́ обратя́тся покры́ти зе́млю. 10 Посыла́яй исто́чники в де́брех, посреде́ гор про́йдут во́ды. 11 Напая́ют вся зве́ри се́льныя, ждут она́гри в жа́жду свою́. 12 На ты́х пти́цы небе́сныя привита́ют, от среды́ ка́мения дадя́т глас. 13 Напая́яй го́ры от превы́спренних Свои́х, от плода́ дел Твои́х насы́тится земля́. 14 Прозяба́яй траву́ ското́м, и злак на слу́жбу челове́ком, извести́ хлеб от земли́. 15 И вино́ весели́т се́рдце челове́ка, ума́стити лице́ еле́ем, и хлеб се́рдце челове́ка укрепи́т. 16 Насы́тятся древа́ польска́я, ке́дри Лива́нстии, и́хже еси́ насади́л. 17 Та́мо пти́цы вогнездя́тся, ероди́ево жили́ще предводи́тельствует и́ми. 18 Го́ры высо́кия еле́нем, ка́мень прибе́жище за́яцем. 19 Сотвори́л есть луну́ во времена́, со́лнце позна́ за́пад свой. 20 Положи́л еси́ тму, и бысть нощь, в не́йже про́йдут вси зве́рие дубра́внии. 21 Ски́мни рыка́ющии, восхи́тити и взыска́ти от Бо́га пи́щу себе́. 22 Возсия́ со́лнце и собра́шася и в ло́жах свои́х ля́гут. 23 Изы́дет челове́к на де́ло свое́ и на де́лание свое́ до ве́чера. 24 Я́ко возвели́чишася дела́ Твоя́, Го́споди, вся прему́дростию сотвори́л еси́, испо́лнися земля́ тва́ри Твоея́. 25 Сие́ мо́ре вели́кое и простра́нное, та́мо га́ди, и́мже несть числа́, живо́тная ма́лая с вели́кими, 26 та́мо корабли́ препла́вают, змий сей, eго́же созда́л еси руга́тися eму́. 27 Вся к Тебе́ ча́ют, да́ти пи́щу им во бла́го вре́мя. 28 Да́вшу Тебе́ им соберу́т, отве́рзшу Тебе́ ру́ку вся́ческая испо́лнятся бла́гости, 29 отвра́щшу же Тебе́ лице́, возмяту́тся, отъи́меши дух их, и исче́знут, и в персть свою́ возвратя́тся. 30 По́слеши Ду́ха Твоего́, и сози́ждутся, и обнови́ши лице́ земли́. 31 Бу́ди сла́ва Госпо́дня во ве́ки, возвесели́тся Госпо́дь о де́лех Свои́х, 32 призира́яй на зе́млю, и творя́й ю́ трясти́ся, прикаса́яйся гора́м, и дымя́тся. 33 Воспою́ Го́сподеви в животе́ мое́м, пою́ Бо́гу моему́, до́ндеже есмь, 34 да услади́тся Ему́ бесе́да моя́, аз же возвеселю́ся о Го́споде. 35 Да исче́знут гре́шницы от земли́, и беззако́нницы, я́коже не бы́ти им. Благослови́, душе́ моя́, Го́спода. <br><br> Слава: <br><br> Псалом 104 <br><br> Аллилу́иа <br><br> 1 Испове́дайтеся Го́сподеви, и призыва́йте и́мя Его́, возвести́те во язы́цех дела́ Его́. 2 Воспо́йте Ему́ и по́йте Ему́, пове́дите вся чудеса́ Его́. 3 Хвали́теся о и́мени святе́м Его́, да возвесели́тся се́рдце и́щущих Го́спода. 4 Взыщи́те Го́спода, и утверди́теся, взыщи́те лица́ Его́ вы́ну. 5 Помяни́те чудеса́ Его́, я́же сотвори́, чудеса́ Его́, и судьбы́ уст Его́. 6 Се́мя Авра́амле раби́ Его́, сы́нове Иа́ковли избра́ннии Его́. 7 Той Госпо́дь Бог наш, по всей земли́ судьбы́ Его́. 8 Помяну́ в век заве́т Свой, сло́во, е́же запове́да в ты́сящы родо́в, 9 е́же завеща́ Авраа́му, и кля́тву Свою́ Исаа́ку. 10 И поста́ви ю́ Иа́кову в повеле́ние, и Изра́илю в заве́т ве́чен, 11 глаго́ля: тебе́ дам зе́млю Ханаа́ню, у́же достоя́ния ва́шего, 12 внегда́ бы́ти им ма́лым число́м, мале́йшым и прише́льцем в ней. 13 И преидо́ша от язы́ка в язы́к, и от ца́рствия в лю́ди и́ны. 14 Не оста́ви челове́ка оби́дети их, и обличи́ о них цари́. 15 Не прикаса́йтеся пома́занным мои́м, и во проро́цех мои́х не лука́внуйте. 16 И призва́ глад на зе́млю, вся́ко утверже́ние хле́бное сотры́. 17 Посла́ пред ни́ми челове́ка: в раба́ про́дан бысть Ио́сиф. 18 Смири́ша во око́вах но́зе eго́, желе́зо про́йде душа́ eго́, 19 до́ндеже прии́де сло́во Его́, сло́во Госпо́дне разжже́ eго́. 20 Посла́ царь и разреши́ eго́: князь люде́й, и оста́ви eго́. 21 Поста́ви eго́ господи́на до́му своему́, и кня́зя всему́ стяжа́нию своему́, 22 наказа́ти кня́зи eго́ я́ко себе́, и ста́рцы eго́ умудри́ти. 23 И вни́де Изра́иль во Еги́пет, и Иа́ков прише́льствова в зе́млю Ха́мову. 24 И возрасти́ лю́ди своя́ зело́, и укрепи́ я́ па́че враго́в их. 25 Преврати́ се́рдце их возненави́дети лю́ди Его́, лесть сотвори́ти в рабе́х Его́. 26 Посла́ Моисе́а раба́ Своего́, Ааро́на, eго́же избра́ Себе́. 27 Положи́ в них словеса́ зна́мений Свои́х, и чуде́с Свои́х в земли́ Ха́мове. 28 Посла́ тму и помрачи́, я́ко преогорчи́ша словеса́ Его́. 29 Преложи́ во́ды их в кровь, и измори́ ры́бы их. 30 Воскипе́ земля́ их жа́бами в сокро́вищницах царе́й их. 31 Рече́, и приидо́ша пе́сия му́хи, и скни́пы во вся преде́лы их. 32 Положи́ дожди́ их гра́ды, огнь попаля́ющ в земли́ их, 33 и порази́ виногра́ды их и смо́квы их, и сотры́ вся́кое дре́во преде́л их. 34 Рече́, и приидо́ша пру́зи и гу́сеницы, и́мже не бе числа́. 35 И снедо́ша вся́ку траву́ в земли́ их, и поядо́ша всяк плод земли́ их. 36 И порази́ вся́каго пе́рвенца в земли́ их, нача́ток вся́каго труда́ их, 37 и изведе́ я́ с сребро́м и зла́том, и не бе в коле́нах их боля́й. 38 Возвесели́ся Еги́пет во исхожде́нии их, я́ко нападе́ страх их на ня. 39 Распростре́ о́блак в покро́в им и огнь, е́же просвети́ти им но́щию. 40 Проси́ша и приидо́ша кра́стели, и хле́ба небе́снаго насы́ти я́, 41 разве́рзе ка́мень и потеко́ша во́ды, потеко́ша в безво́дных ре́ки, 42 я́ко помяну́ сло́во свято́е Свое́, е́же ко Авраа́му, рабу́ Своему́. 43 И изведе́ лю́ди Своя́ в ра́дости, и избра́нныя Своя́ в весе́лии. 44 И даде́ им страны́ язы́к, и труды́ люде́й насле́доваша, 45 я́ко да сохраня́т оправда́ния Его́ и зако́на Его́ взы́щут. <br><br> 
                                              Слава: <br><br> По 14–й кафисме, Трисвятое по Отче наш: <br><br> Таже тропари, глас 8: Я́ко блудни́ца припа́даю Ти, да прииму́ оставле́ние, и вме́сто ми́ра сле́зы от се́рдца приношу́ Ти, Христе́ Бо́же: да я́ко о́ную уще́дриши мя, Спа́се, и пода́си очище́ние грехо́в. Я́ко о́ная бо зову́ Ти: изба́ви мя от тиме́ния дел мои́х. <br><br> Слава: Почто́ не помышля́еши, душе́ моя́, сме́рти? Почто́ не обраща́ешися про́чее ко исправле́нию, пре́жде трубы́ глаше́ния на суде́? Тогда́ несть вре́мя покая́ния. Приими́ во уме́ мытаря́ и блудни́цу зову́щыя: согреши́х Ти, Го́споди, поми́луй мя. <br><br> И ныне: Я́ко превосходя́щая вои́стинну рождество́м Твои́м си́лы Небе́сныя, Присноде́во Богоро́дице, и́же Тобо́ю Божество́м обогати́вшеся, непреста́нно Тя велича́ем. <br><br> Го́споди, поми́луй (40) и молитва: <br><br> Благодари́м Тя, Го́споди Бо́же спасе́ний на́ших, я́ко вся твори́ши во благодея́ния жи́зни на́шея, я́ко упоко́ил еси́ нас в преше́дшем нощно́м вре́мени, и воздви́гл еси́ нас от ло́жей на́ших, и поста́вил еси́ нас в поклоне́ние честна́го и сла́внаго и́мене Твоего́. Те́мже мо́лимся Тебе́, Го́споди: даждь нам благода́ть и си́лу, да сподо́бимся Тебе́ пе́ти разу́мно, и моли́тися непреста́нно: и вы́ну к Тебе́ зре́ти, Спаси́телю и Благоде́телю на́ших душ, стра́хом и тре́петом свое́ спасе́ние де́йствующе. Услы́ши у́бо и поми́луй, Благоутро́бне, нас: сокруши́ под но́ги на́ша неви́димыя ра́тники и враги́: приими́ я́же по си́ле на́шей благодаре́ния: даждь нам благода́ть и си́лу во отверзе́ние уст на́ших, и научи́ нас оправда́нием Твои́м. Я́ко что помо́лимся, я́коже подоба́ет, не ве́мы, а́ще не Ты, Го́споди, Ду́хом Твои́м Святы́м наста́виши ны. А́ще же что согреши́хом да́же до настоя́щаго часа́, сло́вом, или́ де́лом, или́ помышле́нием, во́лею, или́ нево́лею, осла́би, оста́ви, прости́. А́ще бо беззако́ния на́зриши, Го́споди, Го́споди, кто постои́т? Я́ко у Тебе́ очище́ние есть, у Тебе́ избавле́ние. Ты еси́ Еди́н Свят, Помо́щник Кре́пкий, и Защи́титель жи́зни на́шея, и Тя благослови́м во вся ве́ки, ами́нь. <br><br> 
                                                </div>
                                                
 <div class="kathisma" id="kathisma-19">
                                                <h2>Кафи́сма пятаяна́десять</h2> <br> Псалом 105 <br><br> <i>Аллилу́иа</i> <br><br> 1 Испове́дайтеся Го́сподеви, я́ко Благ, я́ко в век ми́лость. Его́. 2 Кто возглаго́лет си́лы Госпо́дни? Слы́шаны сотвори́т вся хвалы́ Его́? 3 Блаже́ни храня́щии суд и творя́щии пра́вду во вся́кое вре́мя. 4 Помяни́ нас, Го́споди, во благоволе́нии люде́й Твои́х, посети́ нас спасе́нием Твои́м. 5 Ви́дети во бла́гости избра́нныя Твоя́, возвесели́тися в весе́лии язы́ка Твоего́, хвали́тися с достоя́нием Твои́м. 6 Согреши́хом со отцы́ на́шими, беззако́нновахом, непра́вдовахом. 7 Отцы́ на́ши во Еги́пте не разуме́ша чуде́с Твои́х, ни помяну́ша мно́жества ми́лости Твоея́ и преогорчи́ша восходя́ще в Чермно́е мо́ре. 8 И спасе́ их и́мене Своего́ ра́ди, сказа́ти си́лу Свою́, 9 и запрети́ Чермно́му мо́рю, и изся́че, и наста́ви я́ в без́дне, я́ко в пусты́ни. 10 И спасе́ я́ из руки́ ненави́дящих, и изба́ви я́ из руки́ враго́в. 11 Покры́ вода́ стужа́ющыя им, ни еди́н от них избы́сть. 12 И ве́роваша словеси́ Его́, и воспе́ша хвалу́ Его́. 13 Ускори́ша, забы́ша дела́ Его́, не стерпе́ша сове́та Его́ 14 и похоте́ша жела́нию в пусты́ни, и искуси́ша Бо́га в безво́дней. 15 И даде́ им проше́ние их, посла́ сы́тость в ду́шы их. 16 И прогне́ваша Моисе́а в стану́, Ааро́на свята́го Госпо́дня. 17 Отве́рзеся земля́ и пожре́ Дафа́на, и покры́ на со́нмищи Авиро́на, 18 и разжже́ся огнь в со́нме их, пла́мень попали́ гре́шники. 19 И сотвори́ша тельца́ в Хори́ве, и поклони́шася истука́нному, 20 и измени́ша сла́ву Его́ в подо́бие тельца́ яду́щаго траву́, 21и забы́ша Бо́га спаса́ющаго их, сотво́ршаго ве́лия во Еги́пте, 22 чудеса́ в земли́ Ха́мове, стра́шная в мо́ри Чермне́м. 23 И рече́ потреби́ти их, а́ще не бы Моисе́й, избра́нный Его́, стал в сокруше́нии пред Ним, возврати́ти я́рость Его́, да не погуби́т их. 24 И уничижи́ша зе́млю жела́нную, не я́ша ве́ры словеси́ Его́, 25 и поропта́ша в селе́ниих свои́х, не услы́шаша гла́са Госпо́дня. 26 И воздви́же ру́ку Свою́ на ня, низложи́ти я́ в пусты́ни. 27 И низложи́ти се́мя их во язы́цех, и расточи́ти я́ в страны́. 28 И причасти́шася Веельфего́ру, и снедо́ша же́ртвы ме́ртвых. 29 И раздражи́ша Eго́ в начина́ниих свои́х, и умно́жися в них паде́ние. 30 И ста Финее́с, и уми́лостиви, и преста́ сечь. 31 И вмени́ся eму́ в пра́вду, в род и род до ве́ка. 32 И прогне́ваша Его́ на воде́ пререка́ния, и озло́блен бысть Моисе́й их ра́ди, 33 я́ко преогорчи́ша дух eго́ и ра́знствова устна́ма свои́ма. 34 Не потреби́ша язы́ки, я́же рече́ Госпо́дь им, 35 и смеси́шася во язы́цех, и навыко́ша дело́м их. 36 И порабо́таша истука́нным их, и бысть им в собла́зн, 37 и пожро́ша сы́ны своя́ и дще́ри своя́ бесово́м, 38 и пролия́ша кровь непови́нную, кровь сыно́в свои́х и дще́рей, я́же пожро́ша истука́нным ханаа́нским, и убие́на бысть земля́ их кровьми́, 39 и оскверни́ся в де́лех их, и соблуди́ша в начина́ниих свои́х. 40 И разгне́вася я́ростию Госпо́дь на лю́ди Своя́, и омерзи́ достоя́ние Свое́, 41 и предаде́ я́ в ру́ки враго́в, и облада́ша и́ми ненави́дящии их. 42 И стужи́ша им врази́ их, и смири́шася под рука́ми их. 43 Мно́жицею изба́ви я́, ти́и же преогорчи́ша Его́ сове́том свои́м и смири́шася в беззако́ниих свои́х. 44 И ви́де Госпо́дь, внегда́ скорбе́ти им, внегда́ услы́шаше моле́ние их. 45 И помяну́ заве́т Свой, и раска́яся по мно́жеству ми́лости Своея́, 46 и даде́ я́ в щедро́ты пред все́ми плени́вшими я́. 47 Спаси́ ны, Го́споди Бо́же наш, и собери́ ны от язы́к испове́датися и́мени Твоему́ свято́му, хвали́тися во хвале́ Твое́й. 48 Благослове́н Госпо́дь Бог Изра́илев от ве́ка и до ве́ка. И реку́т вси лю́дие: бу́ди, бу́ди. <br><br> Слава: <br><br> Псалом 106 <br><br> Аллилу́иа <br><br> 1 Испове́дайтеся Го́сподеви, я́ко Благ, я́ко в век ми́лость Его́. 2 Да реку́т изба́влении Го́сподем, и́хже изба́ви из руки́ врага́ 3 и от стран собра́ их, от восто́к и за́пад, и се́вера, и мо́ря. 4 Заблуди́ша в пусты́ни безво́дней, пути́ гра́да оби́тельнаго не обрето́ша. 5 А́лчуще и жа́ждуще, душа́ их в них исчезе́. 6 И воззва́ша ко Го́споду, внегда́ скорбе́ти им, и от нужд их изба́ви я́, 7 и наста́ви я́ на путь прав, вни́ти во град оби́тельный. 8 Да испове́дятся Го́сподеви ми́лости Его́, и чудеса́ Его́ сыново́м челове́ческим, 9 я́ко насы́тил есть ду́шу тщу и ду́шу а́лчущу испо́лни благ. 10 Седя́щыя во тьме и се́ни сме́ртней, окова́нныя нище́тою и желе́зом, 11 я́ко преогорчи́ша словеса́ Бо́жия и сове́т Вы́шняго раздражи́ша. 12 И смири́ся в труде́х се́рдце их, и изнемого́ша, и не бе помога́яй. 13 И воззва́ша ко Го́споду, внегда́ скорбе́ти им, и от нужд их спасе́ я́, 14 и изведе́ я́ из тьмы и се́ни сме́ртныя, и у́зы их растерза́. 15 Да испове́дятся Го́сподеви ми́лости Его́, и чудеса́ Его́ сыново́м челове́ческим, 16 я́ко сокруши́ врата́ ме́дная и вереи́ желе́зныя сломи́. 17 Восприя́т я́ от пути́ беззако́ния их, беззако́ний бо ра́ди свои́х смири́шася. 18 Вся́каго бра́шна возгнуша́ся душа́ их, и прибли́жишася до врат сме́ртных. 19 И воззва́ша ко Го́споду, внегда́ скорбе́ти им, и от нужд их спасе́ я́, 20 посла́ сло́во Свое́ и исцели́ я́, и изба́ви я́ от растле́ний их. 21 Да испове́дятся Го́сподеви ми́лости Его́, и чудеса́ Его́ сыново́м челове́ческим, 22 и да пожру́т Ему́ же́ртву хвалы́, и да возвестя́т дела́ Его́ в ра́дости. 23 Сходя́щии в мо́ре в корабля́х, творя́щии де́лания в вода́х мно́гих, 24 ти́и ви́деша дела́ Госпо́дня и чудеса́ Его́ во глубине́. 25 Рече́, и ста дух бу́рен, и вознесо́шася во́лны eго́, 26 восхо́дят до небе́с и низхо́дят до бездн, душа́ их в злых та́яше: 27 смято́шася, подвиго́шася, я́ко пия́ный, и вся му́дрость их поглощена́ бысть. 28 И воззва́ша ко Го́споду, внегда́ скорбе́ти им, и от нужд их изведе́ я́, 29 и повеле́ бу́ри, и ста в тишину́, и умолко́ша во́лны eго́. 30 И возвесели́шася, я́ко умолко́ша, и наста́ви я́ в приста́нище хоте́ния своего́. 31 Да испове́дятся Го́сподеви ми́лости Его́, и чудеса́ Его́ сыново́м челове́ческим: 32 да вознесу́т Его́ в це́ркви людсте́й и на седа́лищи ста́рец восхва́лят Его́. 33 Положи́л есть ре́ки в пусты́ню, и исхо́дища водна́я в жа́жду, 34 зе́млю плодоно́сную в сла́ность, от зло́бы живу́щих на ней. 35 Положи́л есть пусты́ню во езе́ра водна́я и зе́млю безво́дную во исхо́дища водна́я. 36 И насели́ та́мо а́лчущыя, и соста́виша гра́ды оби́тельны, 37 и насе́яша се́ла, и насади́ша виногра́ды, и сотвори́ша плод жи́тен. 38 И благослови́ я́, и умно́жишася зело́, и скоты́ их не ума́ли. 39 И ума́лишася, и озло́бишася от ско́рби зол и боле́зни. 40 Излия́ся уничиже́ние на кня́зи их, и облазни́ я́ по непрохо́дней, а не по пути́. 41 И помо́же убо́гу от нищеты́ и положи́ я́ко о́вцы оте́чествия. 42 У́зрят пра́вии и возвеселя́тся, и вся́кое беззако́ние загради́т уста́ своя́. 43 Кто прему́др и сохрани́т сия́? И уразуме́ют ми́лости Госпо́дни. <br><br> Слава: <br><br> Псалом 107 <br><br> 1 Песнь, псало́м Дави́ду <br><br> 2 Гото́во се́рдце мое́, Бо́же, гото́во се́рдце мое́: воспою́ и пою́ во сла́ве мое́й. 3 Воста́ни сла́ва моя́, воста́ни псалти́рю и гу́сли, воста́ну ра́но. 4 Испове́мся Тебе́ в лю́дех, Го́споди, пою́ Тебе́ во язы́цех. 5 Я́ко ве́лия верху́ небе́с ми́лость Твоя́ и до о́блак и́стина Твоя́. 6 Вознеси́ся на Небеса́, Бо́же, и пo всей земли́ сла́ва Твоя́, 7 я́ко да изба́вятся возлю́бленнии Твои́: спаси́ десни́цею Твое́ю и услы́ши мя. 8 Бог возглаго́ла во святе́м Свое́м: вознесу́ся и разделю́ Сики́му, и удо́ль селе́ний разме́рю. 9 Мой есть Галаа́д и Мой есть Манасси́й, и Ефре́м заступле́ние главы́ Моея́, Иу́да царь Мой. 10 Моа́в коно́б упова́ния Моего́, на Идуме́ю наложу́ сапо́г Мой: Мне иноплеме́нницы покори́шася. 11 Кто введе́т мя во град огражде́ния? Или́ кто наста́вит мя до Идуме́и? 12 Не Ты ли, Бо́же, отри́нувый нас? И не изы́деши, Бо́же, в си́лах на́ших? 13 Даждь нам по́мощь от ско́рби, и су́етно спасе́ние челове́ческо. 14 О Бо́зе сотвори́м си́лу, и Той уничижи́т враги́ на́ша. <br><br> Псалом 108 <br><br> В коне́ц, псало́м Дави́ду <br><br> 1 Бо́же, хвалы́ моея́ не премолчи́, 2 я́ко уста́ гре́шнича и уста́ льсти́ваго на мя отверзо́шася, глаго́лаша на мя язы́ком льсти́вым, 3 и словесы́ ненави́стными обыдо́ша мя, и бра́шася со мно́ю ту́не. 4 Вме́сто е́же люби́ти мя, оболга́ху мя, аз же моля́хся, 5 и положи́ша на мя зла́я за блага́я, и не́нависть за возлюбле́ние мое́. 6 Поста́ви на него́ гре́шника, и диа́вол да ста́нет одесну́ю eго́. 7 Внегда́ суди́тися eму́, да изы́дет осужде́н, и моли́тва eго́ да бу́дет в грех. 8 Да бу́дут дни́е eго́ ма́ли, и епи́скопство eго́ да прии́мет ин: 9 да бу́дут сы́нове eго́ си́ри, и жена́ eго́ вдова́: 10 дви́жущеся да преселя́тся сы́нове eго́ и воспро́сят, да изгна́ни бу́дут из домо́в свои́х. 11 Да взы́щет заимода́вец вся, ели́ка суть eго́, и да восхи́тят чужди́и труды́ eго́. 12 Да не бу́дет eму́ засту́пника, ниже́ да бу́дет ущедря́яй сироты́ eго́. 13 Да бу́дут ча́да eго́ в погубле́ние, в ро́де еди́ном да потреби́тся и́мя eго́. 14 Да воспомяне́тся беззако́ние оте́ц eго́ пред Го́сподем, и грех ма́тере eго́ да не очи́стится. 15 Да бу́дут пред Го́сподем вы́ну и да потреби́тся от земли́ па́мять их. 16 Зане́же не помяну́ сотвори́ти ми́лость, и погна́ челове́ка ни́ща и убо́га, и умиле́на се́рдцем умертви́ти. 17 И возлюби́ кля́тву, и прии́дет eму́, и не восхоте́ благослове́ния, и удали́тся от него́. 18 И облече́ся в кля́тву я́ко в ри́зу, и вни́де я́ко вода́ во утро́бу eго́, и я́ко еле́й в ко́сти eго́. 19 Да бу́дет eму́ я́ко ри́за, в ню́же облачи́тся, и я́ко по́яс, и́мже вы́ну опоясу́ется. 20 Сие́ де́ло оболга́ющих мя у Го́спода и глаго́лющих лука́вая на ду́шу мою́. 21 И ты, Го́споди, Го́споди, сотвори́ со мно́ю и́мене ра́ди Твоего́, я́ко бла́га ми́лость Твоя́. 22 Изба́ви мя, я́ко нищ и убо́г есмь аз, и се́рдце мое́ смяте́ся внутрь мене́. 23 Я́ко сень, внегда́ уклони́тися ей, отъя́хся, стрясо́хся я́ко пру́зи. 24 Коле́на моя́ изнемого́ста от поста́, и плоть моя́ измени́ся еле́а ра́ди. 25 И аз бых поноше́ние им, ви́деша мя, покива́ша глава́ми свои́ми. 26 Помози́ ми, Го́споди Бо́же мой, и спаси́ мя по ми́лости Твое́й, 27 и да разуме́ют, я́ко рука́ Твоя́ сия́, и Ты, Го́споди, сотвори́л еси́ ю́. 28 Проклену́т ти́и, и Ты благослови́ши, востаю́щии на мя да постыдя́тся, раб же Твой возвесели́тся. 29 Да облеку́тся оболга́ющии мя в срамоту́, и оде́ждутся, я́ко оде́ждею, студо́м свои́м. 30 Испове́мся Го́сподеви зело́ усты́ мои́ми, и посреде́ мно́гих восхвалю́ Его́, 31 я́ко предста́ одесну́ю убо́гаго, е́же спасти́ от гоня́щих ду́шу мою́. <br><br> 
                                                  Слава: <br><br> По 15–й кафисме, Трисвятое по Отче наш: <br><br> Таже тропари, глас 1: Я́ко пучи́на мно́га прегреше́ний мои́х, Спа́се, и лю́те погрузи́хся согреше́ньми мои́ми: даждь ми ру́ку, я́ко Петро́ви, и спаси́ мя, Бо́же, и поми́луй мя. <br><br> Слава: Я́ко помышле́нии лука́выми и де́лы осуди́хся, Спа́се, мысль ми да́руй обраще́ния, Бо́же, да зову́: спаси́ мя, Благоде́телю Благи́й, и поми́луй мя. <br><br> И ныне: Богоблаже́нная Отрокови́це и Пренепоро́чная, скве́рна мя су́ща и окаля́нна от дея́ний безме́стных, и скве́рных помышле́ний, очи́сти мя, окая́ннаго, Нескве́рная и Чи́стая, Всесвята́я Ма́ти Де́во. <br><br> Го́споди, поми́луй (40) и молитва: <br><br> Влады́ко Го́споди Иису́се Христе́, Ты еси́ Помо́щник мой, в рука́х Твои́х есмь аз, помози́ ми, не оста́ви мене́ согреши́ти к Тебе́, я́ко заблужде́н есмь, не оста́ви мя после́довати во́ли пло́ти моея́, не пре́зри мя, Го́споди, я́ко не́мощен есмь. Ты ве́си поле́зное мне, не оста́ви мя поги́бнути грехи́ мои́ми, не оста́ви мя, Го́споди, не отступи́ от мене́, я́ко к Тебе́ прибего́х, научи́ мя твори́ти во́лю Твою́, я́ко Ты еси́ Бог мой. Исцели́ ду́шу мою́, я́ко согреши́х Ти, спаси́ мя ра́ди ми́лости Твоея́, я́ко пред Тобо́ю суть вси стужа́ющии ми, и несть мне ино́е прибе́жище, то́кмо Ты, Го́споди. Да постыдя́тся у́бо вси востаю́щии на мя и и́шущии ду́шу мою́, е́же потреби́ти ю́, я́ко Ты еси́ Еди́н Си́льный, Го́споди, во всех, и Твоя́ есть сла́ва во ве́ки веко́в, ами́нь. <br><br> 
                                                    </div>
                                                    
   <div class="kathisma" id="kathisma-20">
                                                    <h2>Кафи́сма шестаяна́десять</h2> <br> Псалом 109 <br><br> <i>Псало́м Дави́ду</i> <br><br> 1 Рече́ Госпо́дь Го́сподеви моему́: седи́ одесну́ю Мене́, до́ндеже положу́ враги́ Твоя́ подно́жие ног Твои́х. 2 Жезл си́лы по́слет ти Госпо́дь от Сио́на, и госпо́дствуй посреде́ враго́в Твои́х. 3 С Тобо́ю нача́ло в день си́лы Твоея́, во све́тлостех святы́х Твои́х, из чре́ва пре́жде денни́цы роди́х Тя. 4 Кля́тся Госпо́дь и не раска́ется: Ты иере́й во век, по чи́ну Мелхиседе́кову. 5 Госпо́дь одесну́ю Тебе́ сокруши́л есть в день гне́ва Своего́ цари́. 6 Су́дит во язы́цех, испо́лнит паде́ния, сокруши́т главы́ на земли́ мно́гих. 7 От пото́ка на пути́ пие́т, сего́ ра́ди вознесе́т главу́. <br><br> Псалом 110 <br><br> Аллилу́иа <br><br> 1 Испове́мся Тебе́, Го́споди, всем се́рдцем мои́м в сове́те пра́вых и со́нме. 2 Ве́лия дела́ Госпо́дня, изы́скана во всех во́лях Его́. 3 Испове́дание и великоле́пие де́ло Его́ и пра́вда Его́ пребыва́ет в век ве́ка. 4 Па́мять сотвори́л есть чуде́с Свои́х, Ми́лостив и Щедр Госпо́дь. 5 Пи́щу даде́ боя́щымся Его́, помяне́т в век заве́т Свой. 6 Кре́пость дел Свои́х возвести́ лю́дем Свои́м, да́ти им достоя́ние язы́к. 7 Дела́ рук Его́ и́стина и суд, ве́рны вся за́поведи Его́, 8 утверже́ны в век ве́ка, сотворе́ны во и́стине и правоте́. 9 Избавле́ние посла́ лю́дем Свои́м: запове́да в век заве́т Свой. Свя́то и стра́шно и́мя Его́. 10 Нача́ло прему́дрости страх Госпо́день, ра́зум же благ всем творя́щым и́. Хвала́ Его́ пребыва́ет в век ве́ка. <br><br> Псалом 111 <br><br> Аллилу́иа, Агге́ево и Заха́риино <br><br> 1 Блаже́н муж, боя́йся Го́спода, в за́поведех Его́ восхо́щет зело́. 2 Си́льно на земли́ бу́дет се́мя eго́, род пра́вых благослови́тся: 3 сла́ва и бога́тство в дому́ eго́, и пра́вда eго́ пребыва́ет в век ве́ка. 4 Возсия́ во тме свет пра́вым, ми́лостив и щедр, и пра́веден. 5 Благ муж, ще́дря и дая́: устро́ит словеса́ своя́ на суде́, я́ко в век не подви́жится. 6 В па́мять ве́чную бу́дет пра́ведник. 7 От слу́ха зла не убои́тся, 8 гото́во се́рдце eго́ упова́ти на Го́спода. Утверди́ся се́рдце eго́, не убои́тся, до́ндеже воззри́т на враги́ своя́. 9 Расточи́, даде́ убо́гим, пра́вда eго́ пребыва́ет во век ве́ка, рог eго́ вознесе́тся в сла́ве. 10 Гре́шник у́зрит и прогне́вается, зубы́ свои́ми поскреже́щет и раста́ет, жела́ние гре́шника поги́бнет. <br><br> Слава: <br><br> Псалом 112 <br><br> Аллилу́иа <br><br> 1 Хвали́те, о́троцы, Го́спода, хвали́те и́мя Госпо́дне. 2 Бу́ди и́мя Госпо́дне благослове́нно отны́не и до ве́ка. 3 От восто́к со́лнца до за́пад хва́льно и́мя Госпо́дне. 4 Высо́к над все́ми язы́ки Госпо́дь: над небесы́ сла́ва Его́. 5 Кто я́ко Госпо́дь Бог наш? На высо́ких живы́й 6 и на смире́нныя призира́яй на небеси́ и на земли́, 7 воздвиза́яй от земли́ ни́ща и от гно́ища возвыша́яй убо́га, 8 посади́ти eго́ с кня́зи, с кня́зи люде́й свои́х, 9 вселя́я непло́довь в дом ма́терь о ча́дех веселя́щуся. <br><br> Псалом 113 <br><br> Аллилу́иа <br><br> 1 Во исхо́де Изра́илеве от Еги́пта, до́му Иа́ковля из люде́й ва́рвар, 2 бысть Иуде́а святы́ня Его́, Изра́иль о́бласть Eго́. 3 Мо́ре ви́де и побе́же, Иорда́н возврати́ся вспять, 4 го́ры взыгра́шася, я́ко овни́, и хо́лми, я́ко а́гнцы о́вчии. 5 Что ти есть, мо́ре, я́ко побе́гло еси́? И тебé, Иорда́не, я́ко возврати́лся еси́ вспять? 6 Го́ры, я́ко взыгра́стеся, я́ко овни́, и хо́лми, я́ко а́гнцы о́вчии? 7 От лица́ Госпо́дня подви́жеся земля́, от лица́ Бо́га Иа́ковля, 8 обра́щшаго ка́мень во езе́ра водна́я и несеко́мый во исто́чники водны́я. 9 Не нам, Го́споди, не нам, но и́мени Твоему́ даждь сла́ву, о ми́лости Твое́й и и́стине Твое́й. 10 Да не когда́ реку́т язы́цы: где есть Бог их? 11 Бог же наш на небеси́ и на земли́, вся ели́ка восхоте́, сотвори́. 12 И́доли язы́к сребро́ и зла́то, дела́ рук челове́ческих. 13 Уста́ и́мут, и не возглаго́лют, о́чи и́мут и не у́зрят, 14 у́ши и́мут, и не услы́шат, но́здри и́мут, и не обоня́ют, 15 ру́це и́мут, и не ося́жут, но́зе и́мут, и не по́йдут, не возглася́т горта́нем свои́м. 16 Подо́бни им да бу́дут творя́щии я́, и вси наде́ющиися на ня. 17 Дом Изра́илев упова́ на Го́спода: Помо́щник и Защи́титель им есть. 18 Дом Ааро́нь упова́ на Го́спода: Помо́щник и Защи́титель им есть. 19 Боя́щиися Го́спода упова́ша на Го́спода: Помо́щник и Защи́титель им есть. 20 Госпо́дь помяну́в ны благослови́л есть нас, благослови́л есть дом Изра́илев, благослови́л есть дом Ааро́нь, 21 благослови́л есть боя́щыяся Го́спода, ма́лыя с вели́кими. 22 Да приложи́т Госпо́дь на вы, на вы и на сы́ны ва́ша. 23 Благослове́ни вы Го́сподеви, сотво́ршему не́бо и зе́млю. 24 Не́бо небесе́ Го́сподеви, зе́млю же даде́ сыново́м челове́ческим. 25 Не ме́ртвии восхва́лят Тя, Го́споди, ниже́ вси низходя́щии во ад, 26 но мы, живи́и, благослови́м Го́спода отны́не и до ве́ка. <br><br> Псалом 114 <br><br> Аллилу́иа <br><br> 1 Возлюби́х, я́ко услы́шит Госпо́дь глас моле́ния моего́, 2 я́ко приклони́ у́хо Свое́ мне, и во дни моя́ призову́. 3 Объя́ша мя боле́зни сме́ртныя, беды́ а́довы обрето́ша мя, скорбь и боле́знь обрето́х, и и́мя Госпо́дне призва́х: 4 о, Го́споди, изба́ви ду́шу мою́. Ми́лостив Госпо́дь и Пра́веден, и Бог наш ми́лует. 5 Храня́й младе́нцы Госпо́дь: смири́хся, и спасе́ мя. 6 Обрати́ся, душе́ моя́, в поко́й твой, я́ко Госпо́дь благоде́йствова тя. 7 Я́ко изъя́т ду́шу мою́ от сме́рти, о́чи мои́ от слез и но́зе мои́ от поползнове́ния. 8 Благоугожду́ пред Го́сподем во стране́ живы́х. <br><br> Слава: <br><br> Псалом 115 <br><br> Аллилу́иа <br><br> 1 Ве́ровах, те́мже возглаго́лах, аз же смири́хся зело́. 2 Аз же рех во изступле́нии мое́м: всяк челове́к ложь. 3 Что возда́м Го́сподеви о всех, я́же воздаде́ ми? 4 Ча́шу спасе́ния прииму́ и и́мя Госпо́дне призову́, 5 моли́твы моя́ Го́сподеви возда́м пред все́ми людьми́ Его́. 6 Честна́ пред Го́сподем смерть преподо́бных Его́. 7 О, Го́споди, аз раб Твой, аз раб Твой и сын рабы́ни Твоея́; растерза́л еси́ у́зы моя́. 8 Тебе́ пожру́ же́ртву хвалы́, и во и́мя Госпо́дне призову́. 9 Моли́твы моя́ Го́сподеви возда́м пред все́ми людьми́ Его́, 10 во дво́рех до́му Госпо́дня, посреде́ тебе́, Иерусали́ме. <br><br> Псалом 116 <br><br> Аллилу́иа <br><br> 1 Хвали́те Го́спода вси язы́цы, похвали́те Его́ вси лю́дие, 2 я́ко утверди́ся ми́лость Его́ на нас, и и́стина Госпо́дня пребыва́ет во век. <br><br> Псалом 117 <br><br> Аллилу́иа <br><br> 1 Испове́дайтеся Го́сподеви, я́ко Благ, я́ко в век ми́лость Его́. 2 Да рече́т у́бо дом Изра́илев: я́ко Благ, я́ко в век ми́лость Его́. 3 Да рече́т у́бо дом Ааро́нь: я́ко Благ, я́ко в век ми́лость Его́. 4 Да реку́т у́бо вси боя́щиися Го́спода: я́ко Благ, я́ко в век ми́лость Его́. 5 От ско́рби призва́х Го́спода, и услы́ша мя в простра́нство. 6 Госпо́дь мне Помо́щник, и не убою́ся, что сотвори́т мне челове́к. 7 Госпо́дь мне Помо́щник, и аз воззрю́ на враги́ моя́. 8 Бла́го есть наде́ятися на Го́спода, не́жели наде́ятися на челове́ка. 9 Бла́го есть упова́ти на Го́спода, не́жели упова́ти на кня́зи. 10 Вси язы́цы обыдо́ша мя, и и́менем Госпо́дним противля́хся им, 11 обыше́дше обыдо́ша мя, и и́менем Госпо́дним противля́хся им, 12 обыдо́ша мя, я́ко пче́лы сот, и разгоре́шася, я́ко огнь в те́рнии, и и́менем Госпо́дним противля́хся им. 13 Отринове́н преврати́хся па́сти, и Госпо́дь прия́т мя. 14 Кре́пость моя́ и пе́ние мое́ Госпо́дь, и бысть ми во спасе́ние. 15 Глас ра́дости и спасе́ния в селе́ниих пра́ведных: десни́ца Госпо́дня сотвори́ си́лу. 16 Десни́ца Госпо́дня вознесе́ мя, десни́ца Госпо́дня сотвори́ си́лу. 17 Не умру́, но жив бу́ду, и пове́м дела́ Госпо́дня. 18 Наказу́я наказа́ мя Госпо́дь, сме́рти же не предаде́ мя. 19 Отве́рзите мне врата́ пра́вды, вшед в ня испове́мся Го́сподеви. 20 Сия́ врата́ Госпо́дня, пра́веднии вни́дут в ня. 21 Испове́мся Тебе́, я́ко услы́шал мя еси́, и был еси́ мне во спасе́ние. 22 Ка́мень, eго́же небрего́ша зи́ждущии, сей бысть во главу́ у́гла: 23 от Го́спода бысть сей, и есть ди́вен во очесе́х на́ших. 24 Сей день, eго́же сотвори́ Госпо́дь, возра́дуемся и возвесели́мся в онь. 25 О, Го́споди, спаси́ же, о Го́споди, поспеши́ же. 26 Благослове́н гряды́й во и́мя Госпо́дне, благослови́хом вы из до́му Госпо́дня. 27 Бог Госпо́дь, и яви́ся нам: соста́вите пра́здник во учаща́ющих до рог олтаре́вых. 28 Бог мой еси́ Ты, и испове́мся Тебе́, Бог мой еси́ Ты, и вознесу́ Тя. Испове́мся Тебе́, я́ко услы́шал мя еси́, и был еси́ мне во спасе́ние. 29 Испове́дайтеся Го́сподеви, я́ко Благ, я́ко в век ми́лость Его́. <br><br> 
                                                      Слава: <br><br> По 16–й кафисме, Трисвятое по Отче наш: <br><br> Таже тропари, глас 1: Ин мир тебе́, душе́, ожида́ет, и Судия́ хо́щет Твоя́ обличи́ти та́йная и лю́тая. Не пребу́ди у́бо в зде́шних, но предвари́ вопию́щи Судии́: Бо́же, очи́сти мя и спаси́ мя. <br><br> Слава: Я́ко прегреше́ньми мно́гими и я́звами безме́рными облежи́мь есмь, Спа́се, согреша́яй молю́ Твое́ благоутро́бие, Христе́: врачу́ неду́гующих, посети́, и исцели́, и спаси́ мя. <br><br> И ныне: Душе́ моя́, что неради́во живе́ши леня́щися? Что не пече́шися о злых, и́хже соде́яла еси́ в житии́? Потщи́ся испра́витися пре́жде да́же дверь не заключи́т Тебе́ Госпо́дь. Богоро́дице притецы́, припади́ и возопи́й: Упова́ние ненаде́емых, спаси́ мя, мно́го к Тебе́ прегреши́вша, Влады́чице Пречи́стая. <br><br> Го́споди, поми́луй (40) и молитва: <br><br> Го́споди Святы́й, в Вы́шних Живы́й, и всеви́дяшим Твои́м о́ком призира́яй на всю тварь, Тебе́ приклоня́ем вы́ю души́ и телесе́, и Тебе́ мо́лимся, Святы́й святы́х: простри́ ру́ку Твою́ неви́димую от свята́го жили́ща Твоего́, и благослови́ вся ны, и прости́ нам вся́кое согреше́ние, во́льное же и нево́льное, сло́вом или́ де́лом. Да́руй нам, Го́споди, умиле́ние, да́руй сле́зы духо́вныя от души́, во очище́ние мно́гих на́ших грехо́в, да́руй ве́лию Твою́ ми́лость на мир Твой и на ны недосто́йныя рабы́ Твоя́. Я́ко благослове́но и препросла́влено есть и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь. <br><br> 
                                                        </div>
                                                        
 </section>
   
  

    
    <div class="kathisma-tolk" id="kathisma-tolk-1">Толкование на КАФИЗМУ ПЕРВУЮ...</div>
    <div class="kathisma-tolk" id="kathisma-tolk-2">Толкование на КАФИЗМУ ВТОРУЮ...</div>
    <div class="kathisma-tolk" id="kathisma-tolk-3">Толкование на КАФИЗМУ ТРЕТИЮ...</div>
    <div class="kathisma-tolk" id="kathisma-tolk-4">Толкование на КАФИЗМУ 4-ю...</div>
    <div class="kathisma-tolk" id="kathisma-tolk-5">Толкование на КАФИЗМУ ПЯТУЮ...</div>
   <div class="kathisma-tolk" id="kathisma-tolk-6">Толкование на КАФИЗМУ ШЕСТУЮ...</div>
  <div class="kathisma-tolk" id="kathisma-tolk-7">Толкование на КАФИЗМУ СЕДЬМУЮ...</div>
  <div class="kathisma-tolk" id="kathisma-tolk-8">Толкование на КАФИЗМУ ОСЬМУЮ...</div>
  <div class="kathisma-tolk" id="kathisma-tolk-9">Толкование на КАФИЗМУ ДЕВЯТУЮ...</div>
  <div class="kathisma-tolk" id="kathisma-tolk-10">Толкование на КАФИЗМУ ДЕСЯТУЮ...</div>
  <div class="kathisma-tolk" id="kathisma-tolk-11">Толкование на КАФИЗМУ ПЕРВУЮНАДЕСЯТЬ...</div>
  <div class="kathisma-tolk" id="kathisma-tolk-12">Толкование на КАФИЗМУ ВТОРУЮНАДЕСЯТЬ...</div>
  <div class="kathisma-tolk" id="kathisma-tolk-13">Толкование на КАФИЗМУ ТРЕТИЮНАДЕСЯТЬ...</div>
  <div class="kathisma-tolk" id="kathisma-tolk-14">Толкование на КАФИЗМУ ЧЕТВЕРТУЮНАДЕСЯТЬ...</div>
  <div class="kathisma-tolk" id="kathisma-tolk-15">Толкование на КАФИЗМУ ПЯТУЮНАДЕСЯТЬ...</div>
  <div class="kathisma-tolk" id="kathisma-tolk-16">Толкование на КАФИЗМУ ШЕСТУЮНАДЕСЯТЬ...</div>
  
  
  <div id="monday-text" style="display: none;">
  <h1>Правила христианской жизни</h1>
  <ol>
    <li>В постели пробуждаясь, прежде всего помяни Бога и знамение Креста положи на себя.</li>
    <li>Без молитвенного правила не начинай провождение дня.</li>
    <li>В течение всего дня везде, при каждом деле молись короткими молитвами.</li>
    <li>Молитва – крылья души, она делает душу престолом Божиим, вся сила духовного человека в молитве его.</li>
    <li>Чтобы Бог услышал молитву, нужно молиться не кончиком языка, а сердцем.</li>
    <li>Никто из окружающих да не останется без твоего искреннего привета.</li>
    <li>Не бросай молитвы, когда враг нагоняет на тебя бесчувствие. Кто принуждает себя к молитве при сухости души, тот выше молящегося со слезами.</li>
    <li>Новый Завет надо тебе знать разумом и сердцем, поучайся в нем постоянно. Непонятное не толкуй сам, а спрашивай у святых отцов.</li>
    <li>Воду святую с жаждой принимай во освящение души и тела. Не забывай пить.</li>
    <li>Приветствие благодарственное Царице Небесной Богородице Дево, радуйся... произноси чаще, хотя бы каждый час. В свободное время читай писания святых отцов и учителей духовной жизни.</li>
    <li>Во искушениях и напастях тверди Псалтирь и читай молебный канон Пресвятой Богородице Многими содержимь напастьми... Она у нас Заступница.</li>
    <li>Когда демоны мечут на тебя стрелы свои, грех приближается к тебе, то пой песнопения Страстной седмицы и Святой Пасхи, читай канон с акафистом Иисусу Сладчайшему.</li>
    <li>Если не можешь петь и читать, то в минуты брани поминай имя Иисусово: Господи, Иисусе Христе, Сыне Божией, помилуй мя, грешного. Стой у креста и радуйся плачем своим.</li>
    <li>В постное время постись, но знай, что Богу угоден пост не одного тела, то есть воздержание от греха, но паче воздержание ушей, очей, языка, а также воздержание сердца от служения страстям.</li>
    <li>Человек, приступающий к духовной жизни, должен помнить, что он – больной, ум у него находится в заблуждении, воля более склонна к злу, нежели к добру, и сердце – к нечистоте от клокочущих в нем страстей, поэтому начало духовной жизни – в приобретении духовного здоровья.</li>
    <li>Духовная жизнь есть постоянная неумолкаемая война с врагом спасения души: никогда не спи душевно, дух твой должен быть всегда бодрый. Всегда зови на помощь Спасителя твоего.</li>
    <li>Бойся соединяться с греховными помыслами, приступающими к тебе, согласившийся с такими помыслами уже сотворил грех, о котором помыслил.</li>
    <li>Помни, чтобы не погибнуть, нужно иметь искреннее покаяние перед Богом: «Господи, прости и помоги, Духа Твоего Святаго не отыми от меня».</li>
    <li>Постоянно проси: «Страх Твой, Господи, всели в сердце мое». Как блажен тот, кто имеет постоянный трепет перед Богом!</li>
    <li>Все сердце твое без остатка отдай Богу и ощутишь рай на земле.</li>
    <li>Не пребывай никогда без дел, в праздности, церковные и праздничные дни почитай по заповеди Божией.</li>
    <li>Вера твоя должна укрепляться от частого прибегания к покаянию и молитве, а также от общения с людьми глубокой веры.</li>
    <li>Заведи себе помянник, запиши туда всех живых и умерших, всех ненавидящих и обидящих тебя и ежедневно поминай их.</li>
    <li>Ищи непременно дел милосердия и любви сострадательной, без дел невозможно угодить Богу. Будь солнышком для всех. Милость выше всяких жертв.</li>
    <li>Без необходимости неотложной никуда не ходи, как можно меньше говори, не смейся, не любопытствуй праздным любопытством.</li>
    <li>Люби святое уединение.</li>
    <li>Все обиды терпи сначала молчанием, потом укорением себя, потом молитвой за обижающих.</li>
    <li>Самое главное для нас – это научиться терпению и смирению: смирением победим всех врагов, бесов, а терпением – страсти, воюющие на душу и тело.</li>
    <li>Не показывай на молитве никому, как только Богу, своих слез умиления, ревность о спасении.</li>
    <li>Православного священника почитай как Ангела, благовестника, посланного обрадовать тебя и принести тебе избавление.</li>
    <li>Обращайся с людьми так же внимательно, как с посланниками великого царства, и так же осторожно, как с огнем.</li>
    <li>Всем все прощай и всем сочувствуй в страданиях их.</li>
    <li>Не носись только с самим собой, как курица с яйцом, забывая ближних.</li>
    <li>Кто ищет здесь покоя, в том не может пребывать Дух Божий.</li>
    <li>Тоска и смущение нападают от недостатка молитвы.</li>
    <li>Всегда и везде призывай на помощь Ангела своего.</li>
    <li>Храни всегда плач сердечный о грехах своих, а когда исповедуешь их, чтобы причаститься Святых Христовых Таин, то радуйся тихо об освобождении своем.</li>
    <li>Непотребства и недостатки знай только свои, a о чужих грехах тщательно берегись и думать и рассуждать, не погуби себя осуждением других.</li>
    <li>Не верь каким-либо, даже добрым пожеланиям своим, прежде, чем одобрит их духовник твой.</li>
    <li>Каждый вечер исповедуйся Богу во всех греховных своих делах и помыслах в течение дня.</li>
    <li>Перед сном помирись со всеми земными или поясными поклонами.</li>
    <li>Нас сближают с Богом скорбь, теснота, болезнь, труд: не ропщи на них и не бойся их.</li>
    <li>Никто не входит на небо, живя благополучно.</li>
    <li>Как можно чаще с умилением сердца причащайся Святых Христовых Таин, ты живешь только ими.</li>
    <li>Никогда не забывай, что Он – Господь наш Иисус Христос – близ есть, при дверех, не забывай, что скоро суд и воздаяние, в какой день и час – никому не известно.</li>
    <li>Помни еще и то, что уготовал Господь любящим Его и заповеди Его творящим.</li>
    <li>Читай азбуку сию, христианин, не реже одного раза в неделю. Это укрепит тебя на пути духовном. Аминь. И Господу слава во веки веков.</li>
  </ol>
  <p><i>Молитвенно с вами пребывающий духовный отец схиигумен Савва</i></p>
</div>
        <br>
          <br>
          <button onclick="location.href='https://maxovsee.github.io/evening/'">К молитвам на сон грядущим</button>
          
        
<script src="script.js">
  
  
 

</script>

</body>
</html>
